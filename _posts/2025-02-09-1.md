---
layout: post
title: >
    हेमंत और केजरीवाल का फर्क
author: binod
section: दिल्ली विधानसभा चुनाव
subsection:
primary: true
excerpt: >
    कुछ ही महीनों के अंतर में झारखंड और दिल्ली विधानसभा के चुनाव हुए और इस चुनाव में हेमंत सोरेन और केजरीवाल के अंतर को स्पष्ट कर दिया. केजरीवाल दिल्ली में धाराशायी हो गये, लेकिन हेमंत अपना किला बचाने में कामयाब रहे.
image: ank246-1.jpg
image_caption:
comments: true
share: true
priority: 1
issue: 246
tags: []
---

कुछ ही महीनों के अंतर में झारखंड और दिल्ली विधानसभा के चुनाव हुए और इस चुनाव में हेमंत सोरेन और केजरीवाल के अंतर को स्पष्ट कर दिया. केजरीवाल दिल्ली में धाराशायी हो गये, लेकिन हेमंत अपना किला बचाने में कामयाब रहे. इस लिहाज से देखें तो भारतीय राजनीति में हेमंत सोरेन ज्यादा परिपक्व राजनीतिज्ञ नजर आते हैं. उनकी राजनीतिक शैली भारतीय राजनीति का भविष्य है. और वह शैली है- विनम्र रहना और सबों को साथ लेकर चलने की कोशिश.

दिल्ली विधानसभा के लिए पांच फरवरी को चुनाव हुए थे और 8 फरवरी को उसका चुनाव परिणाम आया. केजरीवाल और उनकी पार्टी चुनाव हार गयी. भाजपा चुनाव जीत गयी. अब मोदी, शाह भले ही लाख गाल बजा लें, उनकी जीत की मुख्य वजह यह रही कि आप और कांग्रेस का वोट बंट गया और भाजपा चुनाव जीत गयी. कांग्रेस खुद तो शून्य पर ही रही, लेकिन कम से कम 14 सीटों पर आप को हराने में उनकी मुख्य भूमिका रही, यानी भाजपा से आप के हार का अंतर जितना रहा, उससे अधिक वोट कांग्रेस ने उन सीटों पर प्राप्त किया. और यदि दोनों ने मिल कर दिल्ली विधानसभा चुनाव के लिए उत्साहपूर्वक प्रचार किया होता तो भाजपा की हार न सिर्फ सुनिश्चित रहती, बल्कि उसका वोट शेयर भी इतना नहीं बढ़ता.

और इसके लिए मूल रूप से केजरीवाल और उनके निकटतम सहयोगी जिम्मेदार रहे. इस मुगालते में रहे कि दिल्ली की जनता उनके साथ है और चूंकि उनके नेता लगातार केंद्र की साजिशों के शिकार होकर प्रताड़ित होते रहे और जेल जाते रहे, इसलिए जनता की सहानुभूति उन्हें मिलेगी और वे चुनाव जीत जायेंगे. इंडिया गठबंधन ने हमेशा केजरीवाल का साथ दिया. उनकी गिरफ्तारी के विरोध में जनसभाएं की. उनके समर्थन में बोलते रहे. लेकिन केजरीवाल और उनके समर्थक नेताओं ने कभी विपक्षी एकता को तवज्जों नहीं दी. विधानसभा चुनाव में इकतरफा 70 के 70 सीटों पर अपने प्रत्याशी घोषित कर दिये. और कांग्रेस के स्थानीय नेता तो हमेशा ही आप से किसी तरह के तालमेल के विरोधी थे, राहुल और प्रियंका ने भी इस दिशा में आगे बढ़ कर कुछ नहीं किया. सुलह-सफाई की कोशिश नहीं की. और परिणाम सामने है. लोकसभा चुनाव के धक्के के बाद हुए तीन राज्यों- हरियाणा, महाराष्ट्र और दिल्ली- के चुनाव में भाजपा जीत गयी
.
लेकिन इसी दौरान हुए झारखंड में हुए चुनाव में भाजपा बुरी तरह पराजित हुई. और इसका पूरा श्रेय हेमंत सोरेन को जाता है. हेमंत की विनम्रता और काम करने की राजनीतिक शैली को जाता है. केजरीवाल और हेमंत दोनों प्रचंड बहुमत से पिछली बार सत्ता में आये थे. लेकिन दोनों को भाजपा पूरे कार्यकाल में परेशान करती रही. दोनों के खिलाफ केंद्रीय जांच एजंसियों को लगा कर बदनाम करने की कोशिश करती रही. दोनों को जेल भिजवाया. बावजूद इसके जेल से बाहर आकर चुनाव लड़ने वाले हेमंत ने झारखंड का अपना किला बचा लिया और केजरीवाल दिल्ली नहीं बचा सके. और मुख्य वजह रही कि हेमंत इंडिया गठबंधन के घटक दलों को मिला कर चले और केजरीवाल ने विपक्षी एकता को कभी जरूरी नहीं माना.

हेमंत सोरेन झारखंडी जनता के हीरो बन कर जेल से बाहर आये थे. लेकिन उन्होंने न सिर्फ कांग्रेस के साथ गठजोड़ को कायम रखा बल्कि राजद को भी जोड़े रखा. माले के साथ भी चुनावी तालमेल बनाया. समझदारी से टिकट का बंटवारा किया. सभी को साथ लेकर चले, हालांकि कल्पना सोरेन और हेमंत सोरेन की जोड़ी ही पूरे चुनाव के स्टार प्रचारक थे. और चुनाव परिणाम सामने है.
एक बात और ध्यान देने वाली है कि वे दिल्ली चुनाव में किसी के लिए चुनाव प्रचार के लिए नहीं गये, हालांकि कांग्रेस का दबाव रहा होगा कि वे कांग्रेस के लिए वहां चुनाव प्रचार के लिए जायें.

हां, उन्होंने अपने मुख्यमंत्री आवास को शीशमहल में भी तब्दील नहीं किया था.