---
layout: post
title: >
   सभी धर्मों की औरतों के खिलाफ है हिजाब पर फैसला
author: सीमा आजाद
section: मुद्दा
subsection:
primary: true
excerpt: >
    जाब पर कर्नाटक हाईकोर्ट ने अपने फैसले में कहा है कि ‘हिजाब इस्लाम की धार्मिक रीति का हिस्सा नहीं है, इसलिए ये अनिवार्य नहीं है.’ इस बात को दरअसल इस तरीके से पढ़ना चाहिए कि ‘हर धार्मिक रीति का पालन करना औरतों का अनिवार्य धर्म है.
image: ank181-2.jpg
image_caption: 
comments: true
share: true
priority: 2
issue: 181
tags: []
---

हिजाब पर कर्नाटक हाईकोर्ट ने अपने फैसले में कहा है कि ‘हिजाब इस्लाम की धार्मिक रीति का हिस्सा नहीं है, इसलिए ये अनिवार्य नहीं है.’
इस बात को दरअसल इस तरीके से पढ़ना चाहिए कि ‘हर धार्मिक रीति का पालन करना औरतों का अनिवार्य धर्म है. यदि वह नही है तभी उस रीति से औरतों को आजादी मिल सकती है, वरना नहीं.’

यह फैसला औरतों को धार्मिक जकड़न से आजाद करने की बजाय उसमें और बांधने वाला फैसला है.

हिजाब के खिलाफ जो बहस चली थी, उसमें सरकार और हिंदूवादी संगठन यह भी कह रहे थे कि, ‘मुस्लिम धर्म में कट्टरता है, उसमें औरतों को आजादी नहीं है.’ ऐसा बोलने वाले लोग आज के फैसले से खुश हो रहे हैं. जबकि यह फैसला तो इसकी मुनादी कर रहा है कि इस्लाम  धर्म कट्टर नहीं है, इसमें महिलाओं को बिना पर्दा रहने को छूट है.

दरअसल यह धर्म को संरक्षण देने वाला फैसला है. यह फैसला साफ साफ यह बोल रहा है कि ‘लड़कियों तुम्हारे चुनने का अधिकार नहीं, धार्मिक रीतियों का पालन ही राज्य के लिए अधिक महत्वपूर्ण है. किसी भी धर्म की महिला हो उसे धार्मिक रिवाजों के अनुरूप ही व्यवहार करना चाहिए.’

फर्ज कीजिए अगर न्याय व्यवस्था को दिखता कि हिजाब इस्लाम धर्म का हिस्सा है, तो वह उन लड़कियों पर भी इसे थोप देता, जो लड़कियां हिजाब नहीं पहनना चाहती हैं.

दरअसल कोर्ट में बहस जब इस पर केंद्रित हो गई कि हिजाब इस्लाम धर्म का हिस्सा है या नहीं, तभी समझ में गया था, जो भी फैसला आएगा वो महिला विरोधी ही होगा.

यह बहस लड़कियों की आजादी पर केंद्रित न करके जानबूझ कर इसे दूसरी दिशा में मोड़ दिया गया. जहां से ऐसा ही फैसला आना था.

मामला धार्मिक आजादी से भी जुड़ा है. हिंदू मुसलमान और सभी धर्मों की रीतियां अलग अलग इलाकों की अलग अलग हैं. हिंदू धर्म में भी कहीं शादी के समय लड़कियों के सिर पर पल्लू होना जरूरी माना जाता है, तो कहीं नहीं. और यह धर्म का हिस्सा हो या नहीं पितृसत्तात्मक रीति रिवाजों के कारण ऐसे देश में कोर्ट कैसे ये तय करेगा कि ये धार्मिक रीति का हिस्सा है या नहीं? इसका फैसला केवल इसी आधार पर किया जा सकता है, कि वह महिला की आजादी में दखल देना है या नहीं.

हां, यह पूरा मामला लड़कियों की आजादी का था, जिसे कोर्ट ने धार्मिक चैहद्दी में बांधने का काम किया है. यह फैसला दरअसल यह बोलता है कि लड़कियों की आजादी का दायरा वहीं तक है, जहां तक उनका धर्म उन्हें इजाजत देता है और इस तरह यह फैसला सभी धर्मों की और बेधर्मी यानि नास्तिक औरतों की आजादी पर हमला है. पितृसत्ता से आजादी चाहने वाली सभी औरतों को इसकी मुखालफत करनी चाहिए.
