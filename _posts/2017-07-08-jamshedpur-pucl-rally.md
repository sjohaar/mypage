---
layout: post
title: >
    जमशेदपुर में पीयूसीएल की रैली
author: deepak
section: रिपोर्ट
subsection:
primary: true
excerpt:
image: pucl-rally.jpg
comments: true
share: true
priority: 6
tags: []
---

आज जमशेदपुर में हाल में हुई जघन्य घटनाओं पर मौन को मुखर करने के उद्देश्य से पीयूसीएल की तरफ से एक मौन जुलूस निकाला गया जो बंगाल क्लब से डीसी कार्यालय तक गया. बाद में डीसी को एक ज्ञापन भी दिया गया जिसमें कहा गया है कि पिछले तीन वर्षों से देश में प्रायोजित लोगों द्वारा लामबंद हो कर गौ हत्या, बीफ और बच्चा चोर के नाम लगातार निर्दोष लोगों की हत्याएं की जा रही रही है. चंद अपवादों को छोड़ कर इन बेहद दुखद और अमानवीय घटनाओं में मुस्लिम, दलित और दूसरे अल्पसंख्यक समुदाय के लोग शिकार हो रहे हैं. ऐसी घटनाएं देश में कानून के राज को सीधे चुनौती दे रही हैं. इन घटनाओं के मद्देनजर सबसे बड़ी चिंताजनक बात यह है कि आम लोगों में यह धारणा बन रही है कि यह सब राज्य के इशारे या उसके संरक्षण में हो रहा है. जिस तरह से ऐसी घटनाएं प्लेग की बीमारी की तरह तेजी से बढ़ रही है और इन घटनाओं में शामिल लोगों को कानून के हवाले करने के बजाय छोड़ दिया जा रहा है उससे उक्त धारणा को और भी बल मिल रहा है. बलवाइयों के हौसले इतने बुलंद हैं की अधिकांश घटनाओं में इन हत्यायों को अपराधियों ने पुलिस के समक्ष अंजाम दिया है. इन घटनाओं से अंतराष्ट्रीय स्तर पर भी देश की छवि काफी ख़राब हुई है.

इन घटनाओं ने ७० वर्षों की स्वतंत्रता के बाद भारतीय लोकतंत्र और धर्मनिरपेक्षता के समक्ष सबसे बड़ा खतरा पैदा किया है. पीयूसीएल इस खतरनाक स्थिति पर गहरी चिंता व्यक्त करती है और सरकार तथा कानून व्यवस्था कायम रखनेवाली तमाम संस्थाओं से अपील करना चाहती है कि लोकतंत्र और धर्मनिरपेक्षता के सबसे महत्वपूर्ण और संवैधानिक मूल्यों और लक्ष्यों को अक्षुण्ण रहने हेतु अपने संवैधानिक दायित्यों का निर्वहन करें.

पीयूसीएल आम लोगों से यह भी अपील करती है कि वे सांप्रदायिक और फासिस्ट ताकतों का विरोध करें और मानवाधिकारों पर आसन्न सबसे बड़े खतरों का मुकाबला करें.

पीयूसीएल का यह स्पष्ट मत है कि इस देश में रहने वाले नागरिकों को अनुक्षेद २५ के तहत धार्मिक आज़ादी है और वे अपने धर्म को मानने और उसका प्रचार करने को स्वतंत्र हैं. इसके अलावे अनुक्षेद २१ के तहत इस देश के नागरिकों को स्वाभिमान से जीने का अधिकार है. इस अधिकार के तहत नागरिकों को अपनी इच्छानुसार खाने, पहनने, घूमने फिरने, संगठन बनाने, मंदिर-मस्जिद-गिरजाघरों में जाने की आज़ादी है. उक्त आज़ादी में मंदिर और मस्जिद जैसे धार्मिक स्थलों में नहीं जाने की भी आज़ादी  शामिल है. इस देश में नास्तिक और गैरधार्मिक होने की भी आज़ादी है. पीयूसीएल का मानना है कि दुनिया के इस सबसे बड़े लोकतान्त्रिक मुल्क में कुछ धार्मिक कट्टरपंथियों ने जो सांप्रदायिक उन्माद का माहौल बनाया है उसे नेस्तनाबूद करने की जरुरत है.

ज्ञापन पीयूसीएल के सिंहभूम महासचिव बीएन दास की तरफ से दिया गया.