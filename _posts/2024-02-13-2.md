---
layout: post
title: >
    प्रेम पर विमर्श: प्रेम-प्यार के सवाल
author: hemant
section: समाज
subsection:
primary: false
excerpt: >
    14 फरवरी को ‘वेलेन्टाइनडे’ है। पिछले कुछ बरसों से हमारे देश में भी ‘वेलेन्टाइनडे’ मनाने का चलन तेज हुआ है। खासकर युवा पीढ़ी में। कई युवा इस दिन को उत्साह-उमंग से मनाते हैं, और, ‘प्रेम-प्यार’ के कई सवालों, बहसों और विवादों में उलझने-सुलझाने की निजी व सार्वजनिक कोशिश की पीड़ा-आनंद भोगते हैं!
image: ank239-2.jpg
image_caption: चित्रकार - शेखर
comments: true
share: true
priority: 2
issue: 239
tags: [valentine]
---

14 फरवरी को ‘वेलेन्टाइनडे’ है। पिछले कुछ बरसों से हमारे देश में भी ‘वेलेन्टाइनडे’ मनाने का चलन तेज हुआ है। खासकर युवा पीढ़ी में। कई युवा इस दिन को उत्साह-उमंग से मनाते हैं, और, ‘प्रेम-प्यार’ के कई सवालों, बहसों और विवादों में उलझने-सुलझाने की निजी व सार्वजनिक कोशिश की पीड़ा-आनंद भोगते हैं! 

प्रेम-प्यार के कुछ ‘कॉमन’ सवाल ऐसे हैं, जिनसे सिर्फ हमारे देश के नहीं, बल्कि दुनिया भर के लगभग सभी युवा जूझ रहे हैं। कभी-कभी तो लगता है कि युवाओं द्वारा ‘वेलेन्टाइनडे’ मनाने का विश्वव्यापी सिलसिला उन सवालों के अब तक हासिल समाधानों की सीमा और संभावनाओं का प्रकटीकरण है!

यह आम अनुभव है कि हर जमाने में जवान होते ही, हर युवक-युवती, हर इन्सान, कुछ सवालों का सामना करता है। या कहें, हर समाज में हर आदमी इंसान बनने की राह में कुछ सवालों से कभी न कभी टकराता - जूझता - ही है। इनमें ज्यादा उलझाने वाले सवाल होते हैं यौन-संबंधों के। खासकर सेक्स के गंदा होने, गंदा करने, गंदा मानने और यौनशुचिता की समझ व सबक से जुड़े सवाल। जैसे, क्या दिल-दिमाग की सक्रियता के बिना देह-संबंध संभव है? और इससे भारी सवाल यह कि क्या देह-संबंध से गुजरते हुए या गुजरे बिना दिल-दिमाग के जरिये वहां पहुंचा जा सकता है, जिसे ‘आत्माओं’ का मिलन-स्थल या संगम-स्थल माना जाता है? क्या ‘प्रेम के बिना विवाह’ या ‘विवाह के बिना प्रेम’ से देह-दिल-दिमाग की सह-यात्रा के कालातीत (काल की सीमाओं के पार) यात्रा होने की कल्पना की जा सकती है?

जाहिर है, स्त्री-पुरुष के ये सवाल अपने साथ अपनों और अन्य के देह-दिल और दिमाग के रिश्तों से सम्बद्ध हैं। ये सब देह, दिल और दिमाग के बीच के उस अनोखे संगम-स्थल, जिसे ‘आत्मा’ कहा जाता है, को अकेले या संगी-साथियों के साथ खोजने, वहां तक की यात्रा करने और वहां तक पहुंचने के दौरान मिलने-बिछड़ने के वेदना-आनंद से जुड़े हैं।  उस संगम-स्थल को कोई ‘एक प्राण दो देह’ की स्थिति और कोई ‘आत्मलय’ की अनुभूति के अमर क्षण के ‘स्पेस’ के रूप में पहचानने का प्रयास करते हैं!

यथार्थ के धरातल पर सामान्यतः लोग इस सवाल से जूझते-भटकते दिखते हैं कि कई लोगों से जुड़कर उन सबके साथ ‘प्यार’ के एक जैसे ‘रिश्ते’ को जीया जा सकता है? अथवा इसके उलट सवाल से कि क्या किसी एक के साथ आजीवन जुड़कर उसके साथ प्यार के विविध ‘रिश्तों’ को जीया जा सकता है? दोनों में क्या सही है? इन दोनों में अंतर्निहित सवाल तो और भी जटिल और अनुत्तरेय-से हैं कि देह की मांग की सीमा और संभावना क्या है? मर्यादा और मुक्ति कहाँ है? 

वैसे, इंसानी जिंदगी में कभी न कभी अनिवार्यतः उपस्थित होनेवाले ये सवाल अपने आप में इतने विचित्र और जटिल हैं कि उन्हें समझने-समझाने के दौर में ‘ऑपोजिट सेक्स’ यानी युवकों और युवतियों के बीच दैहिक प्यार के बाद बननेवाले आत्मीय रिश्ते या आत्मीय रिश्ते के बाद पनपनेवाले दैहिक प्यार के कई-कई मोड़ अचानक आ जाते हैं! ये ऐसे-ऐसे परिणाम-पड़ाव पर ला पटकते हैं कि यह सोचने-विचारने का मौका ही नहीं मिलता कि क्या सही हुआ और क्या गलत? क्या गंदा हो रहा है और क्या पवित्र? किसे कीचड़ खंगालना कहें और किसे कीचड़ में कमल खिलाना?

यह फैसला करना तो अक्सर मुश्किल ही मुश्किल होता है कि क्या सही है? यह कांटों पर खिलते गुलाब को अपने कोट में या अपने बालों में टांकने के लिए तोड़ लेने या गुलाब की हंसी और सुगंध को भोगने के लिए उसे तोड़कर मसल-मसल देने जैसे अनुभव का क्षण होता है। या फिर गुलाब की हंसी को अपने स्पर्श से संवारने और उसे मीठी महक बनाकर अपनी रूह के ‘जहान’ के साथ सारे जहां की रूह तक में उसे व्यापने देने और एवज में चुभते कांटों से प्राप्त पीड़ा और रिसते रक्त को ‘दर्द के रिश्ते’ के रूप में स्वीकारने जैसा भी होता है। 

अक्सर इस तरह के हर मामले में हर आम-खास का अटका-भटका अनुभव यह है कि इसमें रिश्ते (या रिश्तों) को भोगना और उससे (या उनसे) भागना, ये दोनों बातें साथ-साथ चलती हैं - उस सफर की तरह जिसमें एक पांव एक नाव पर और दूसरा पांव दूसरी नाव पर होता है। इस नौका-संतुलन को साधने की मशक्कत में जीवन बीत जाता है। अंततः जीवन को व्यर्थ गंवाने का एहसास किसी को मृत्यु के गर्त में धकेल देता है। और, कोई संतुलन की चिंताकिये बिना गिरते-पड़ते तैरने के थ्रिल में इस कदर ऊबता-डूबता है कि उसे जीवन से ज्यादा मृत्यु का आलिंगन आकर्षित करने लगता है।

कहा जा सकता है कि ये सवाल शायद कई लोगों को ठीक से समझ में नहीं आते। लेकिन राजनीतिक-सामाजिक या सार्वजनिक जीवन में ‘खास’ माने जाने वाले लोगों (राजनीति के प्रभु, फिल्मी नायक-नायिका या सेलिब्रेटी) की विरोधाभासी कथनी-करनी से आम लोगों में यह एहसास तीखा होता है कि इन सवालों के समझने के चक्कर में न पड़ना ही उचित है। कई सेलिब्रेटी तो इन सवालों से बच कर निकलने की कोशिश करते हैं। ये लोग अक्सर इन सवालों से ‘ओपन सीक्रेट’ का ‘खेल’ करते नजर आते हैं और देश-समाज में, अपने ‘उत्तरदायित्व’ को नकारते हुए, अपनी ‘लोकप्रियता’ को भुनाते रहते हैं। उनमें से शायद ही किसी को पब्लिक से यह कहते सुना जाता है कि ‘सहजीवन के मेरे व्यक्तिगत रिश्ते या सार्वजनिक रिश्तों के हर रहस्य को परत-परत खोलकर जानने-पहचानने के लिए आप स्वतंत्र हैं, ताकि अपने निजी या सार्वजनिक जीवन में जंजीरों की तरह जकड़े अनुत्तरित सवालों की कैद से मुक्त करने के अपने जतन में आप सफल हों!