---
layout: post
title: >
    सत्याग्रह शताब्दी संवाद-यात्रा : एक और सत्याग्रह की तैयारी
author: srinivas
section: रिपोर्ट
subsection:
primary: true
excerpt: >
    अफ़सोस और शर्म की बात है कि गांधी की उस ऐतिहासिक चंपारण यात्रा के सौ साल और आजादी के करीब सत्तर वर्ष बाद भी चंपारण के किसान खुशहाल नहीं हैं. निर्धनता और आर्थिक-सामाजिक विषमता की खाई बरकरार है.
image: satyagrah-shatabdi-1.jpg
comments: true
share: true
priority: 1
issue: 56
tags: []
---

भिथिहरवा आश्रम, पश्चिम चंपारण (बिहार). महात्मा गांधी से जुड़ा एक महत्वपूर्ण स्थान. बीते एक वर्ष के लिए यह गांधी के असली-नकली अनुयायियों के लिए तीर्थ-स्थल बना रहा. राजकुमार शुक्ल के बारम्बार अनुरोध पर महात्मा गांधी के चंपारण आगमन (1917) के सौ वर्ष पूरे होने पर साल भर अनेक तरह के आयोजन हुए- सरकारी और गैर-सरकारी भी. बिहार और केंद्र सरकार ने करोड़ों खर्च किये. अनेक योजनाओं की घोषणा हुई. एक साल के लिए अनेक लक्ष्य तय हुए. लेकिन अब तक वे महज घोषणाएं ही हैं. लगभग सारे आयोजन कर्मकांड बन कर रह गये. हालांकि ऐसे कर्मकांडों में भी कुछ सकारात्मकता होती ही है. और बीते 23 मार्च को बिहार सरकार ने शताब्दी समारोह के समापन की औपचारिक घोषणा कर दी. उस दिन (पांच अप्रैल को) एक अलग तरह का आयोजन था. भिथिहरवा से एक यात्रा (वाहन) निकल रही थी, जिसे पूर्वी और पश्चिमी चंपारण के उन सभी गांवों/स्थानों से गुजरते हुए 22 अप्रैल को मोतिहारी पहुँचना था/है - गांधी के संदेश, उनके अधूरे रह गये सपनों की याद दिलाते हुए; और देश के मौजूदा हालात से जुड़े चंद जरूरी सवालों को समाज और आम आदमी/ग्रामीणों के सामने रखते हुए. यात्रा के रास्ते में पड़नेवाले स्कूलों-कालेजों और अन्य शिक्षा संस्थानों के विद्यार्थियों से संवाद भी कायम करना था. उसी बीच दस अप्रैल को मोतिहारी में कथित रूप से गांधी से जुड़ा एक भव्य आयोजन भी हुआ, जिसमें देश के प्रधानमंत्री ने एक ‘अनूठे’ अभियान का प्रारंभ किया, नाम दिया गया- सत्याग्रह से स्वच्छाग्रह! यानी सरकार बहादुर ने घोषणा कर दी कि अब इस देश में सत्याग्रह की आवश्यकता नहीं है, भारत में जिसकी शुरुआत गांधी ने इसी चंपारण से की थी; और जिसका शताब्दी समारोह सरकार भी मना रही थी! ख़बरों के मुताबिक उस आयोजन में एक लाख से अधिक लोग जुटे या जुटाए गये. लगभग दो सौ करोड़ का बजट था. अब सरकारी मानदेय व अन्य सुविधाप्राप्त वे ‘स्वच्छाग्रही’ गाँव गांव में स्वच्छता का संदेश फैलायेंगे. इसमें कुछ गलत भी नहीं है, बशर्ते कि वे ‘प्रशिक्षित’ स्वयंसेवक न हों, और वे स्वच्छता के साथ ही कुछ और संदेश फ़ैलाने के लिए न भेजे जा रहे हों. वैसे खबर यह भी है की स्वच्छता के महा अभियान के तहत हुए उस आयोजन के बाद मोतिहारी के आयोजन स्थल पर गन्दगी का अम्बार लगा हुआ है और आसपास के लोग परेशां हैं. जो भी हो, इन नये ‘गांधी-भक्तों’ ने गांधी के विचार और कर्म से अन्योन्याश्रय रूप से जुड़े सत्याग्रह से अलग तो कर ही दिया है. यह और बात है कि गांधी की इस अधूरी और विकृत व्याख्या के बावजूद वंचित-पीड़ित मानव जब गांधी को याद करेगा, तो अन्याय के खिलाफ लड़ने की प्रेरणा के रूप में ही. और तब उसके पास गांधी का दिया-सिखाया एक हथियार भी होगा- सत्याग्रह का.

यही बात इस संवाद यात्रा से भी प्रमाणित हो रही है. इसलिए कि उसी चंपारण में (देश में भी) कुछ लोग ऐसे भी हैं, जो अब भी जमीन से, किसानों से, मजदूरों से जुड़े हैं और महसूस करते हैं कि अब भी सत्याग्रह की आवश्यकता है. यह कोई शौक नहीं, उनकी विवशता है, जिनकी उचित मांगों पर सरकार, प्रशासन और हमारा तंत्र ध्यान देने, गंभीरता से विचार करने को तैयार नहीं है. वादे हैं, आश्वासन है और अदालतों में तारिख पर तारीख है. जरा कल्पना करें कि जिन भूमिहीनों को सरकार ने 25 से लेकर चालीस साल पहले जमीन का परचा दिया, वे आज भी उस पर वास्तविक अधिकार/कब्जे के इन्तजार कर रहे हैं, अदालतों के चक्कर काट रहे हैं, लाठी खा रहे हैं, जेल जा रहे हैं! उनके पक्ष में खड़े, उनके हक़ की लड़ाई में उनका साथ दे रहे साथियों, जो ’74 आन्दोलन की उपज हैं, ने ही इस यात्रा का आयोजन किया है, जिसमें जिले के भूमिहीन पर्चाधारी आन्दोलनकारियों के अलावा शेष बिहार और झारखण्ड के साथी भी जुड़े हुए हैं. जिले के सजग/उदार नागरिकों का भी भरपूर समर्थन इस संवाद यात्रा अभियान को हासिल है, जो जगह-जगह उनके स्वागत और उनके रहने-खाने की व्यवस्था से भी प्रकट हो रहा है. यात्रा के हर पड़ाव पर गांधी, चंपारण की भूमि समस्या और आन्दोलन से सम्बद्ध पुस्तिकाओं का स्टाल भी लगता है, जिसमें लोग रूचि दिखा रहे हैं, खरीद भी रहे हैं. कुछ पर्चे और बुलेटिन/लीफलेट बांटे भी जा रहे हैं.

इन पंक्तियों का लेखक इस यात्रा में प्रारंभ से नौ अप्रैल तक शामिल रहा. फिलहाल वह यात्रा पूर्वी चंपारण में प्रवेश कर कर चुकी है. प्रति दिन की गतिविधियों की जानकारी भी मिल रही है, जो काफी उत्साहवर्धक है. आगे बढ़ने से पहले जरा चंपारण के किसानों/भूमिहीनों के हालत पर एक नजर. वहां प्रचलित एक मुहावरे- “निलहा गये, मिलहा आये’- से समझा जा सकता है कि चंपारण के चीनी मिल अब बड़े जमींदार की भूमिका में हैं. उनके पास सरकार द्वारा तय सीमा से कहीं अधिक जमीन है; और उस अतिरिक्त जमीन को फाजिल और वितरण योग्य घोषित किये जाने के बावजूद जमीन उनके कब्जे में पड़ी है. यही हाल अनेक छोटे-बड़े जमींदारों  का है, जिनके अवैध कब्जे में हजारों एकड़ जमीन है. बार बार प्रशासनिक आदेश और नेताओं-मंत्रियों के आश्वासनों के बाद भी ये जमींदार मामले को इस अदालत से उस अदालत में भटका और लटका कर उस जमीन का उपयोग ही नहीं कर रहे, चोरी-छिपे बेच भी रहे हैं. दूसरी तरफ सरकारी आंकड़ों के मुताबिक ही पश्चिम चंपारण में 56 फीसदी लोग भूमिहीन (जाहिर है, अधिकतर दलित) हैं. कुल 12 हजार भूमिहीनों को जमीन का परचा मिला हुआ है, पर उनमें से बहुत थोड़े से लोगों को, वह भी लम्बी कानूनी लडाई के बाद, जमीन पर वास्तविक अधिकार मिल सका है.

पर्चाधारी भूमिहीनों का यह शांतिमय संघर्ष लगातार जारी है. जाहिर है कि इस संवाद-यात्रा का एक मुख्य ध्येय इस समस्या से शेष समाज को अवगत कराना और उनके आन्दोलन के प्रति समर्थन जुटाना ही है. समाज से संवाद के क्रम में यह बताने का प्रयास भी हो रहा है कि यदि हमारे समाज का एक हिस्सा दरिद्रता और अपमानजनक स्थिति में जीता रहेगा, तो यह शेष समाज की चिंता का भी विषय होना चाहिए. उनकी उचित मांगों का समर्थन करके ही आप भी दूसरों से अपनी समस्यायों पर समर्थन की उम्मीद कर सकते है. लेकिन इसके अलावा भी, इस यात्रा के माध्यम से पूरे समाज के हित से जुड़े मुद्दों को भी पूरी शिद्दत से उठाया जा रहा है.  समान शिक्षा, खेती-किसानी की बदहाली, खेती और पीने के लिए साफ़ पानी और स्वच्छता को जीवन का हिस्सा बनाने जैसी बातें शामिल हैं.

अफ़सोस और शर्म की बात है कि गांधी की उस ऐतिहासिक चंपारण यात्रा के सौ साल और आजादी के करीब सत्तर वर्ष बाद भी चंपारण के किसान खुशहाल नहीं हैं. निर्धनता और आर्थिक-सामाजिक विषमता की खाई बरकरार है. शिक्षा की हालत बदहाल है. तंत्र में भ्रष्टाचार और सुस्ती का आलम है, आम आदमी, खास कर गरीबों के प्रति उसकी बेरुखी उसका आम चरित्र है.

![](/static/news_images/satyagrah-shatabdi-2.jpg)

यात्रा के साथ दो बैनर हैं, जिन्हें हर जगह लगाया जाता है. इनमें से एक में कुल आठ सवाल हैं, जिन पर चर्चा और संवाद करने का प्रयास होता है :

-11 साल गुजर जाने के बाद भी किसानों के हित के लिए बने स्वामीनाथन आयोग की सिफारिशें क्यों नहीं लागू की गईं?

-डॉक्टर अपनी संतान को डॉक्टर, नेता अपनी संतान को नेता, आईएएस अपनी संतान को आईएएस, पर कोई किसान अपनी संतान को किसान क्यों नहीं बनाना चाहता?

-जब इंग्लैण्ड में सभी लोगों के बच्चे सरकारी प्राइमरी स्कूलों में पढ़ते हैं, तो भारत में क्यों नहीं?

-सबसे बड़े जमींदार अंग्रेजों के भारत से जाने के  70 सालों बाद भी चंपारण के भूमिहीनों- पर्चाधारियों- वास भूमिहीनों को भूमि क्यों नहीं मिली?

-तीन भाग पानी रे भैया, धरती फिर भी प्यासी क्यों? वर्षा कम होती रे बहना, फिर भी बाढ़ से बर्बादी क्यों?

-धर्म और राजनीति से अच्छाई की प्रेरणा नहीं मिल रही; और शिक्षा से चरित्र का निर्माण नहीं ह रहा-इसके लिए कौन जवाबदेह हैं?

यात्रा के क्रम में आठ अप्रैल को बेतिया के एमजेके कालेज परिसर में एक व्याख्यान का आयोजन हुआ, जिसे  मुख्य वक्ता के रूप में दिल्ली विवि के प्राध्यापक अपूर्वानंद ने संबोधित किया. कार्यक्रम बेहद सफल रहा. उपस्थिति के अलावा, संवाद के लिहाज से भी. आठ की शाम का पड़ाव मूतन प्रखंड का बनकटवा गाँव था, जहां के भूमिहीनों ने लड़ कर जमीन हासिल भी की है.

यात्रा में माकपा के लोगों की सहभागिता भी है. उनमें किसान सभा के प्रतिनिधि भी शामिल हैं. नौ अप्रैल को बेतिया स्थित जेपी कुटीर में एक छोटी कवि-गोष्ठी का आयोजन था, जिसमें स्थानीय कवियों और शायरों ने पूरे उत्साह से अपनी रचनाओं से यात्रा के प्रति अपना समर्थन व्यक्त किया.

यात्रा जारी है. फिलहाल पूर्वी चंपारण में, जहाँ के अधिक गावों में गांधी गए थे. कार्यक्रम का समापन 22 अप्रैल को मोतिहारी में होगा, जिसमें मेधा पाटकर भी शामिल रहेंगी. उस दिन दोनों जिलों के किसानों के बड़ी संख्या में पहुँचने की सम्भावना है.

यह संवाद-यात्रा कितनी सफल और उपयोगी हुई, इसका आकलन तो बाद में होगा, मगर यह तो तय ही है कि ऐसी यत्रों और ऐसे आयोजनों से जन-संघर्षों को मजबूती मिलती है. उम्मीद की जानी चाहिए कि यह कार्यक्रम भी इस लिहाज से सफल सिद्ध होगा. यात्रा के सूत्रधार और सहभागी पंकज, प्रो प्रकाश, रमणजी सहित तमाम साथियों को साधुवाद. सफलता की शुभकामनाएं!