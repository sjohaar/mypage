---
layout: post
title: >
    प्रति लोकतंत्र
author: chetan_kranti
section: कविता
subsection:
primary: true
excerpt:
image: modi_democracy.jpg
comments: true
share: true
priority: 6
issue: 45
tags: []
---

दूकान तोड़ देंगे

मकान तोड़ देंगे

भगा देंगे सडको से

घेरकर बाहर शहर के

बंदूकें छाती पर धर

पूछेंगे तुम्हारी पहचान

कहेंगे साबित करो तुम मुजरिम नहीं हो.
<br/><br/>
हर वजन के हर तरह के

जीवनमंत्री मृत्युमंत्री देशमंत्री जिलामंत्री

तुम्हारी पुलिस तुम्हारी फौजें तुम्हारे सामने करके

कहेंगे यही व्यवस्था है

अब और कोई चारा नहीं
<br><br>
जाहिर नहीं होने देंगे कि वे चुक गए

नहीं सोचने देंगे तुम्हें कि तुम उनके बारे में सोचो
<br><br>
सर्दी और डर में लिथड़े हुए जब तुम कसमसाओगे

वे तुम्हें तुम्हारे होने के अपराधबोध से नहला देंगे

और तस्वीर खींचकर दिखाएँगे

कि देखो तुम कितने बुरे दीखते हो.

चुनिन्दा सफल असाधारण अनुकरणीय अपने प्रिय नागरिकों की

उपलब्धियों के सुगढ़ विज्ञापन

चलाकर तुम्हारी नाक के आगे चिपकाकर

कहेंगे देखो,

इनको देखो और खुद को देख लो.
<br><br>
शर्मिंदा तुम छिप जाना चाहोगे चले जाना चाहोगे

पर वे घेर लेंगे तुम्हें वापस खड़ा करेंगे

बड़े एक मैदान में

और रेलमपेल झोंक देंगे तुम्हारे ऊपर नीचे आगे पीछे

जाने क्या-क्या

जो तुम्हें खुद ही अपना नहीं लगेगा

वह भवन वह गेट वह रोड वह पथ

वे तोपें पनडुब्बियां हवा से हवा में मारने वाला कुछ

कोई गैस अलग अलग ढंग से जलती आग गोले झंडे

सेल्यूट कदमताल अनुशासन शोर बैरियर्स

इजाजतें प्रतिबन्ध क़ानून बैंक सीलिंग्स रियायतें

अखबार विदेशी मेहमान विशाल और नयनाभिराम जाने क्या क्या

गगनचुम्बी आक्षितिज पाताल तक फैला कुछ और

और इनकी तेज साफ़ स्थिर रंगों में त्रिआयामी तस्वीरें
<br><br>
इसके उधर अगर तुम देख सकोगे

तो अपने जैसा अपने कद का बिलकुल अपनी तरह का एक आदमी
<br><br>
तुम्हें कहीं जाता दिखाई देगा

तुम्हें वहां अपने होने पर संदेह होगा

लस्त-पस्त तुम कोना-कोना खखोरते फिरोगे शहर का

ढूंढते हुए अपने पहचान पत्र प्रमाण पत्र

तर्क गिडगिडाहटें गुर्राहटे प्रार्थनाएं आवेदन अधिकार-संविदाएं

अपनी प्रजनन क्षमता अपना सशक्त शिश्न अपने बाजू अपने पुट्ठे
<br><br>
और यह सब नाकाफी पाया जाएगा

तुम साबित नहीं कर पाओगे अपनी वैधता

और मार दिए जाओगे
<br><br>
देखो वे आ रहे हैं घिरे

चारों तरफ से

वे राजनीति से उकता उठे हैं

अब वे सिर्फ राज करेंगे
.