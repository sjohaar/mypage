---
layout: post
title: >
    भारत जोड़ो यात्रा ( ‌बिहार ) का भागलपुर में नागरिक सम्मान
author: उदय (सामाजिक कार्यकर्ता)
section: रपट
subsection:
primary: true
excerpt: >
    बिहार प्रभारी भक्तचरण दास जी के नेतृत्व में मंदार पर्वत (बांका जिला) से निकली भारत जोड़ो यात्रा ( ‌बिहार) आज भागलपुर पहुंची। इसका स्थानीय सामाजिक संगठनों की ओर से पंखा टोली, गांधी शांति प्रतिष्ठान और पटेल चौक पर नागरिक सम्मान किया गया।
image: ank205-5.jpg
image_caption: 
comments: true
share: true
priority: 5
issue: 205
tags: []
---

बिहार प्रभारी भक्तचरण दास जी के नेतृत्व में मंदार पर्वत (बांका जिला) से निकली भारत जोड़ो यात्रा ( ‌बिहार) आज भागलपुर पहुंची। इसका स्थानीय सामाजिक संगठनों की ओर से पंखा टोली, गांधी शांति प्रतिष्ठान और पटेल चौक पर नागरिक सम्मान किया गया।

मुख्य आयोजन पटेल चौक पर आयोजित था, जहां गंगा मुक्ति आंदोलन, राष्ट्र सेवा दल,लोक समिति, गांधी शांति प्रतिष्ठान,इप्टा, वैकल्पिक मोर्चा, माइनॉरिटी डेवलपमेंट सोसायटी, दलित विकास समिति, किसान संघर्ष समिति,लोक चेतना,इप्टा गांधी विचार परिषद, राजीव गांधी स्टडी सर्किल.माध्यम आदि संगठनों के प्रतिनिधियों ने भक्तचरण दास, कांग्रेस अध्यक्ष और अन्य यात्रियों का माला पहनाकर स्वागत किया।

सभा की शुरुआत सरदार वल्लभ भाई पटेल की मूर्ति पर माल्यार्पण करने से हुई। सभा का संचालन राष्ट्र सेवा दल के प्रांतीय अध्यक्ष उदय ने किया। उन्होंने कहा कि यह यात्रा स्वतंत्रता आन्दोलन के मूल्यों की रक्षा केलिए निकाली गई है, इसलिए सभी गैर दलीय सामाजिक संगठन इसका समर्थन करने केलिए एक जुट हुए हैं। सबसे पहले स्थानीय शायर मो जावेद अख्तर ने सुंदर नज़्म सुनाई। फिर गंगा मुक्ति आंदोलन के  राष्ट्रीय संगठक रामशरण ने यात्रियों का स्वागत किया। उन्होंने कहा कि आज देश में सांप्रदायिकता, मंहगाई, बेरोजगारी, अपसंस्कृति के जहर के खिलाफ जो भारत यात्रा राहुल गांधी के नेतृत्व में चल रही है, यह यात्रा भी उसी का हिस्सा है।

भागलपुर एक बार दंगे के कहर में 2000 व्यक्तियों की शहादत दे चुका है। अब फिर से सांप्रदायिक जहर उसे स्वीकार नहीं है। इसलिए भागलपुर के सभी सामाजिक संगठनों ने, जिन्हें चुनावी राजनीति से कोई मतलब नहीं है,इस यात्रा का स्वागत करने का निर्णय लिया है। 

सभा में बिहार के प्रमुख किसान नेता और छात्र युवा संघर्ष वाहिनी के बोधगया भूमि आंदोलन के नेतृत्व कर्ता प्रभात कुमार ने भी अपनी राय रखी। उन्होंने कहा कि यह यात्रा दल केलिए नहीं देश केलिए है। इसलिए सबको इसका साथ देना चाहिए।समय की कमी के कारण अन्य प्रमुख लोग अपनी राय नहीं रख पाये। फिर यात्रा के नेतृत्व कर्ता भक्तचरण दास ने सामाजिक संगठनों का आभार व्यक्त करते हुए कहा कि आजादी के आन्दोलन और संविधान ने हमें सर्व धर्म समभाव और लोकतंत्र का मूल्य सौंपा है। उसकी रक्षा सबको मिलकर करनी होगी।कांग्रेस के प्रदेश अध्यक्ष अखिलेश प्रसाद सिंह ने कहा कि महात्मा गांधी, जवाहर लाल नेहरू, सरदार पटेल आदि ने जो देश हमें सौंपा है उसे गोडसेवादियो द्वारा बर्बाद नहीं करने देंगे। मंच पर कांग्रेस विधायक दल के नेता अजीत शर्मा जिला अध्यक्ष परवेज जमाल और कांग्रेस के प्रमुख नेता प्रवीण सिंह भी मौजूद थे। सामाजिक कार्यकर्ताओं में एनुल होदा,प्रो विजय कुमार, संजीव कुमार दीपू, सार्थक, दीपप्रिया, संजय, गौतम,मो नदीम, मनीष,कुमार संतोष, राजकुमार झा, इकराम हुसैन साद, शशि,सौरभ आदि मौजूद थे।