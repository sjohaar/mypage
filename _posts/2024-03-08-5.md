---
layout: post
title: >
    भारतीय राजनीति में ‘राजवंश’ और हिमाचल प्रदेश का सत्ता संघर्ष
author: srinivas
section: इतिहास
subsection:
primary: true
excerpt: >
    राजनीति में परिवारवाद और वंशवाद एक सच्चाई है. लंबे समय तक सत्ता में रहे लोग खुद को ‘राज परिवार’ समझने लगते हैं. मंत्री और मुख्यमंत्री पद के ‘स्वाभाविक’ दावेदार! उनका दल और जनता का एक हिस्सा भी उनको इसी रूप में देखता है.
image: ank242-5.jpg
image_caption:
comments: true
share: true
priority: 5
issue: 242
tags: []
---

राजनीति में परिवारवाद और वंशवाद एक सच्चाई है. लंबे समय तक सत्ता में रहे लोग खुद को ‘राज परिवार’ समझने लगते हैं. मंत्री और मुख्यमंत्री पद के ‘स्वाभाविक’ दावेदार! उनका दल और जनता का एक हिस्सा भी उनको इसी रूप में देखता है. इसके अलावा एक और सच्चाई यह है कि जिनको अंग्रेजों ने ‘राजा’ की हैसियत दे रखी थी और न चाहते हुए भी जिनको भारत मे विलय करना पड़ा, आजाद भारत में भी ऐसे ‘राजवंशों’ के वारिस राजनीति में वही हैसियत पा गये. इसे दुर्भाग्यपूर्ण या शर्मनाक कहें या भारतीय समाज में लोकतांत्रिक मूल्यों का अभाव, पर सच यही है कि जो राजा- महाराजा अंगरेजों की गुलामी और आजादी के आंदोलन का दमन करते रहे, आजादी के बाद भी अपनी ‘प्रजा’ के बीच उनको सम्मान हासिल रहा! और इससे भी शर्मनाक यह कि देश के राजनीतिक दलों में भी उनको महत्व मिलता रहा, आज भी मिल रहा है! कांग्रेस एवं अन्य दलों ने भी अपनी रियासतों में उनके ‘प्रभाव’ का इस्तेमाल किया. वे आज भी ‘महाराजा’ और ‘महारानी’ कहलाते हैं. विधायक, सांसद और मंत्री बनते हैं. राजनीति में वंशवाद के खिलाफ बोलने वालों को भी इन खांटी ‘राजवंशों’ से कोई परहेज नहीं है!

प्रसंगवश, हिमाचल प्रदेश में सत्ता के खेल का रिश्ता भी एक ऐसे ही राजनीतिक राजवंश से है, जो इत्तेफाक से वास्तविक ‘राजवंश’ भी है. यह तो स्पष्ट हो चुका है कि हिमाचल प्रदेश के राज्यसभा चुनाव में कांग्रेस को जो झटका लगा, उसके मूल में उसकी अंदरूनी कलह थी, जिसका लाभ भाजपा ने उठा लिया या उसे मिल गया. कलह की वजह थी और है पांच बार मुख्यमंत्री रहे दिवंगत वीरभद्र सिंह के परिवार और खेमे की पार्टी नेतृत्व से नाराजगी. पिछले विधानसभा चुनाव में पार्टी की जीत के बाद वीरभद्र सिंह की पत्नी श्रीमती प्रतिभा सिंह की आकांक्षा मुख्यमंत्री बनने की थी, जो पूरी नहीं हुई. उनके पुत्र विक्रमादित्य सिंह को मंत्री पद तो मिला, लेकिन वह खेमा असंतुष्ट ही रहा. उल्लेखनीय है कि 22 जनवरी को अयोध्या में हुए आयोजन का जब कांग्रेस ने बायकॉट किया था, तब विक्रमादित्य सिंह ने वहां जाने का ऐलान कर दिया था. गए या नहीं, यह जानकारी नहीं है. लेकिन इससे यह तो पता चलता ही है कि हिमाचल प्रदेश कांग्रेस में सब कुछ ठीक नहीं था. राज्यसभा चुनाव में उस खेमे ने पार्टी को सबक सिखाने की ठान ली. नतीजा, कांग्रेस के छह विधायकों ने क्रॉस वोटिंग कर दी. शायद उनका इरादा राज्य के मुख्यमंत्री श्री सुक्खू को हटाने के लिए नेतृत्व पर दबाव डालना भी रहा हो. कांग्रेस की सरकार संकट में आ गयी. मगर आश्चर्यजनक तेजी दिखाते हुए कांग्रेस ने ‘जैसे को तैसा’ दांव चल कर बाजी पलट दी. फिलहाल सरकार बची हुई है, लेकिन कब तक बची रहेगी, यह सवाल टंगा हुआ है.

प्रसंगवश, अचानक इतिहास के एक ऐसे प्रसंग की जानकारी मिली, जिसका रिश्ता हिमाचल प्रदेश के इसी ‘राजवंश’ से जुड़ा है.
सन् 1681 में मुगलों और मंगोलों के बीच एक युद्ध हुआ था. इसलिए कि मंगोल फौज ने लद्दाख पर हमला कर दिया था और लद्दाख के राजा ने औरंगजेब से मदद की गुहार लगाई थी. रोचक यह कि लद्दाख पर हमला तिब्बत के कहने पर हुआ था. लद्दाख के राजा से तिब्बत के सुप्रीमो दलाईलामा की चिढ़ की वजह यह थी कि उसने तिब्बत के शत्रु भूटान का समर्थन कर दिया था. ध्यान रहे, ये तीनों बौद्ध देश थे. इधर औरंगजेब की नजर लद्दाख के पशमीना बाजार पर थी. एक और रोचक, साथ ही मौजूदा प्रसंग से जुड़ने वाला तथ्य यह कि तिब्बत के साथ हिमाचल प्रदेश के एक राजा रिखि सिंह की सेना भी लद्दाख पर हमला करने वाले मंगोलों के साथ थी. उस युद्ध में मंगोल पराजित होकर पीछे हट गये. कहा जाता है कि औरंगजेब ने मदद के लिए शर्त रखी थी कि राजा पशमीना बाजार में हिस्सा दें और इस्लाम कुबूल करें. वैसे इस बात की पुष्टि नहीं हुई कि राजा ने धर्मांंतण किया था. जो भी हो, दो तीन साल बाद मंगोलों ने फिर हमला किया. इस बार औरंगजेब दक्षिण में फंसा था. लद्दाख पराजित हुआ.

यह बताये बिना कहानी पूरी नहीं होगी कि वीरभद्र सिंह उसी राजवंश के वारिस थे! शायद इसीलिए वह परिवार खुद को सत्ता का ‘स्वाभाविक’ दावेदार मानता है.