---
layout: post
title: >
    संघर्ष वाहिनी की रांची रैली (संदर्भ - 'देशद्रोह')
author: manthan
section: रिपोर्ट
subsection:
primary: true
excerpt: >
    मोराबादी मैदान स्थित गांधी प्रतिमा से निकल कर राजभवन पर सभा करने और ज्ञापन देने पहुंची इस रैली में बोधगया भूमि संघर्ष क्षेत्र के 160 से ज्यादा महिला पुरुष शामिल थे. यूं तो यह आंदोलन आरंभ से दलितों का भूमि अधिकार आंदोलन रहा है, किंतु बिस्तार के क्रम में आदिवासी जनों एवं अन्य समुदायों की भागीदारी भी बनी है.
image: sangharsh-vahinit.jpg
comments: true
share: true
priority: 2
issue: 71
tags: []
---

बोधगया भूमि मुक्ति आंदोलन की प्रभावशाली निरंतरता बिहार की राजधानी पटना में अक्सर अपनी जुझारू उपस्थिति दर्ज कराती रही है. 5 सितंबर 2018 को इसने झारखंड की राजधानी रांची की सड़कों पर भी अपनी प्रतिबद्ध पहचान पेश की.

मोराबादी मैदान स्थित गांधी प्रतिमा से निकल कर राजभवन पर सभा करने और ज्ञापन देने पहुंची इस रैली में बोधगया भूमि संघर्ष क्षेत्र के 160 से ज्यादा महिला पुरुष शामिल थे. यूं तो यह आंदोलन आरंभ से दलितों का भूमि अधिकार आंदोलन रहा है, किंतु बिस्तार के क्रम में आदिवासी जनों एवं अन्य समुदायों की भागीदारी भी बनी है.

बोधगया संघर्ष की भागीदारी के अलावा बिहार के बांका जिले के वनाधिकार पर कार्यरत आदिवासी भी इस रैली में शामिल हुए. झारखंड के पूर्वी सिंहभूम, सराईकेला-खरसावां, धनबाद, गिरिडीह, हजारीबाग, रामगढ़ जिले तथा रांची शहर के लोग इसमें शामिल थे. सिंहभूम क्षेत्र से साठ लोग थे. अधिकांश युवा एवं ग्रामीण. धनबाद, गिरिडीह और रामगढ़ से शहरी भागिदारी प्रमुख रही. रांची शहर के आदिवासी मसलों पर, महिला विषयों पर, विस्थापन और अधिग्रहण के खिलाफ संघर्षरत जन पक्षीय नेतृत्वकर्ता भी अपना समर्थन व्यक्त करने पहुंचे थे.

संघर्ष वाहिनी की पृष्ठभूमि के कारण विनोद कुमार इस पूरी प्रक्रिया में शामिल रहे. उनके अलावा देशद्रोह के इस मामले में आरोपी राकेश रौशन किड़ो, आलोका, अजय कंडुलना, वाल्टर कंडुलना भी इस रैली और सभा में थे. राजभवन पर आयोजित इस एवं अन्य सभाओं को अपना समर्थन देने कांग्रेसी नेता सुबोधकांत सहाय, झारखंड विकास मोर्चा नेता बाबूलाल मरांडी एवं बंधु तिर्की पहुंचे थे.

कई संदर्भो में यह आयोजन उल्लेखनीय व खास रहा. ऐसे आयोजनों में आम तौर पर कुछ सामाजिक, राजनैतिक, राष्ट्रीय अंतरराष्ट्रीय व्यक्तित्वों और दलीय नेताओं का बोल बाला रहा करता है. यह आयोजन इस छवि से पूरी तरह मुक्त रहा. यह आयोजन प्रतिबद्ध स्थानीय एवं मध्यम कद के नेताओं एवं समाजकर्मियों की बेमिसाल एवं अनुकरणीय सामूहिकता का जीवंत प्रतीक बना. रांची शहर में या कहें तो पूरे झारखंड में संघर्ष वाहिनी पृष्ठ भूमियों के सथियों की एनजीओ छवि ही हावी रही है. संघर्ष वाहिनी की स्वतंत्र पहचान के साथ राजनीतिक संघर्ष की भूमिका में राजधानी में वे शायद ही दिखे हों. जन मुक्ति संघर्ष वाहिनी और झारखंड मुक्ति वाहिनी के बैनर से पचासएक की संख्या में आठ दस वर्ष पहले लोग संयुक्त मोर्चेनुमा कार्यक्रम में शामिल हुए हैं. इस बार संघर्ष वाहिनी पृष्ठभूमि के विभिन्न भूमिकाओं, विभिन्न जिलों में कार्यशील लोग पूरी शिद्दत, गौरतलब ताकत के साथ, प्रतिवादी लोकतांत्रिक तेवर के साथ उतरे.

प्रदर्शन में जो बैनर थे, जो तख्तियां थीं, वे मांगों और सरकार की आलोचना में सिमटी नहीं थीं. वे देश, लोकतंत्र, राष्ट्र निर्माण, अभिव्यक्ति की आजादी जैसे प्रश्नों पर बुनियादी,सकारात्मक बोध व्यक्त कर रही थीं. देशभक्ति सरकार के एकाधिकार का मसला नहीं है, लोगों के जीवन और मन में देशबोध होता है. कोई कम देशभक्त हैं, कोई ज्यादा देशभक्त, ऐसे मनोभाव गलत हैं. असहमति को देशद्रोह या अन्य आपराधिक श्रेणी में डालने का मनमाना कृत्य अंततः देश, देशप्रेम, लोकतंत्र, संविधान और सकारात्मक भारतीय परंपरा को ही कमजोर करता है.

अक्सर जुलूसों में संगठन या पार्टी का नाम ही हावी होता है. इस जुलूस में संगठन का नाम लहराते, एक दूसरे से उलझते— टकराते हर ऐसे आयोजनों में नजर आने वाले लाल झंडे नहीं थे. सिर्फ लाल ही नहीं, हरे नीले किसी भी तरह के झंडे नहीं थे. ऐसे एकरंगे या बहुरंगे बैनरों के बिना भी गरीबों का, दलितों का, आदिवासियों का मुखर राजनीतिक जुलूस निकल सकता है, निकलना चाहिए, इस बात को यह जुलूस बड़े ही जानदार तरीके से कह गया, दिखा गया. इसे देखने- सुनने, दिखाने- सुनाने की जरूरत है.

इस रैली की एक विशिष्ट छवि भी है.  आदिवासी और आदिवासी समर्थक स्वतंत्र बौद्धिक व्यक्तियों पर थोपे जा रहे देशद्रोह के मुकदमों के खिलाफ पूरा जान समझ कर सड़क पर उतरी दलित शक्ति. और यह संभव हुआ जनमुक्ति संघर्ष वाहिनी, मजदूर किसान समिति, छात्र— युवा संघर्ष वाहिनी, झारखंड मुक्ति वाहिनी और संघर्ष वाहिनी पृष्ठभूमि के अन्य कंसर्न्ड  कार्यकर्ताओं की जीवंत उपस्थिति और अंतरंग सामूहिकता की वजह से. देशद्रोह के 20 आरोपियों में 5-6 साथी इस जुलूस और सभा में शामिल थे. कई जुलूस की पहली पांत में भी थे. एक ने अपनी बात भी रखी. पर पूरे जुटान से उनका परिचय कराने, उन्हें तालियों की गड़गड़ाहट और अन्य तरीकों से सम्मानित करने, सबों को समान सम्मान देने जैसी आवश्यक जिम्मेवारी की पूरी सावधानी यहां भी नहीं बरती जा सकी. इसके पहले के ऐसे दूसरे आयोजनों में भी यह संवेदनशीलता नहीं बरती गई थी.

पार्टियों के नेताओं को आमंत्रित करने के पहले जितना विमर्श जरूरी था, नहीं चल सका, यह शायद अकेली या बड़ी कमी इस आयोजन की रही. जिन्हें भी आयोजन की खबर थी, जिनके आने की उम्मीद थी, वैसे कई लोग नहीं आ सके. कुछ खबर देकर, कुछ बेखबर. बिन बतायी अनुपस्थितियों पर, ऐसे मसले पर गौर करना जरूरी है. और आज के वक्त में उनसे भावुक अपेक्षा करने की जगह उन्हें नये सिरे से परखने की जरूरत हो सकती है. कुल मिला कर यह कार्यक्रम वाहिनी मित्रों की संवेदनशीलता और संघर्षशीलता की जीवंतता जाहिर कर गया है. कुछ उम्मीद जगी है. देखें, वे  कितनी शक्ल लेती हैं, आगे बढ़ती हैं. इस सुखद सफल कार्यक्रम के पीछे प्रियदर्शी, कनक और राजेंद्र (धनवाद) का सर्वाधिक योगदान रहा. यह श्रेय उन्हें मिलना ही चाहिए. विश्वनाथ बागी, धरनीधर, सतीश कुंदन, श्रीनिवास,अशोक वर्मा आदि का इन तीनों को नियमित सहयोग तथा अन्य सभी साथियों का सहयोगी सकारात्मक मानस इस सफल आयोजन का आधार बना.