---
layout: post2
title: >
    दुमका (एक खड़िया दोस्त का खत)
author: rahi
section: कविता
subsection:
primary:
excerpt:
image: mayurakshi.jpg
comments: true
share: true
priority: 9
tags: []
---


1

इससे पहले

महज उपराजधानी था मेरे लिए

अब मेरी रातों में

जागता है दुमका

अपने छोटे - छोटे धड़कते

सपनों के साथ


<br>

2

नदियाँ जो चारों तरफ से

दुमका को घेरे हुई हैं

नदियाँ जो वीरान हो गईं

लूट लिया गया जिनके

बालू और पानी को

वे दुमका के शानदार होने की

कहानी कहती हैं

<br>

3

कितना अजीब है

दुमका नहीं आता तो

देख ही नहीं पाता

दुनिया में इतने संताल भी बसते हैं

कि झारखण्ड के एक बड़े नेता के

आलीशान आवास के ठीक बाहर

अब भी एक वृद्ध संताल दंपत्ति

बेचता है हड़िया

<br>

4

दुुमका नहीं आता तो

पता ही नहीं चलता

बोलने में थोड़ा सुर मिलाने से

गीत बनता है

चलते हुए थोड़ा हिलने से

नृत्य बनता है

<br>

5

दुमका नहीं आता

तो पता नहीं चलता

भूखे प्यासे दुमका के हाथ

भात खिलाते हैं बंगाल को

कि बांग्ला कविताओं में हरियाली

कुछ इनकी वजह से भी है

<br>

6

दुमका का पानी

दुमका के बाँध में रुकता है

पर जाता बंगाल है

बंगाल के खेत सींचता

रोता रहता है दुमका

<br>


7

बांग्ला साहित्य में

बारम्बार आए दुमका के बंगाली

दुमका में कम

‘सोनार बांग्ला’ में ज्यादा जीते हैं

दुमका आज भी उनके लिए कॉलोनी सरीखा है

और वे यहाँ के बाबू साहब

<br>


8

दिकू होता जा रहा

बहुत भ्रमित है दुमका

मारवाड़ियों

बंगालियों

बनियों के बीच

अपनी पहचान को पाने के लिए

तड़प रहा है दुमका

<br>


9

बाहर की छोड़िये

उप राजधानी होते हुए

राँची में अल्पसंख्यक है दुमका

दुमका कहने से

राजधानी में आप

झारखण्डी होने का बोध

नहीं पा सकते

<br>


10

बहरहाल

फोन करता हूँ दुमका

पूछता हूँ

कुएं में पानी का स्तर

क्या अब भी उतना ही ऊपर है

जवाब पाकर होता हूँ आश्वस्त

कि अब भी बचा हुआ है दुमका

