---
layout: post
title: >
    कोलाहिर हत्याकांडः माओवादियों का पहला बड़ा आपरेशन
author: binod
section: नजरिया
subsection:
primary: true
excerpt: >
    कोलाहिर हत्याकांड एमसीसी की टुंडी में पहला बड़ा आपरेशन था जिससे उनके काम करने के तरीके, हिंसा में उनकी गहरी आस्था और आतंक पैदा करने की उनकी रणनीति का खुलासा होता है. इस कांड को अंजाम देने के लिये उन्होंने दो आदिवासीबहुल गांवों के अंतर विरोधों का ही फायदा उठाया और आदिवासियों के खिलाफ आदिवासियों के ही एक गुट का इस्तेमाल किया.
image: ank126-1.jpg
comments: true
share: true
priority: 1
issue: 126
tags: []
---

कोलाहिर हत्याकांड एमसीसी की टुंडी में पहला बड़ा आपरेशन था जिससे उनके काम करने के तरीके, हिंसा में उनकी गहरी आस्था और आतंक पैदा करने की उनकी रणनीति का खुलासा होता है. इस कांड को अंजाम देने के लिये उन्होंने दो आदिवासीबहुल गांवों के अंतर विरोधों का ही फायदा उठाया और आदिवासियों के खिलाफ आदिवासियों के ही एक गुट का इस्तेमाल किया.

टुंडी प्रखंड का एक पंचायत है लोधरिया. उस पंचायत में ही है कोलाहिर गांव और उससे कुछ दूरी पर बैगनकोचा गांव. इन दोनों गांवों में कभी शिबू सोरेन का ही प्रभाव था, लेकिन बाद में ये दोनों गांव एक दूसरे के खून के प्यासे हो गये. वजह यह थी कि शिबू सोरेन के समर्थन और आर्शीवाद से कोलाहिर गांव का मोतीलाल मुरमू प्रधान बन बैठा था. वह गांव वालों के आपसी विवाद का निपटारा करता था और अपने हिसाब से दोषी व्यक्ति को सजा के रूप में जुर्माना और कोड़े की सजा देता था. 1986 में कोलाहिर गांव में फुटबाल खेलने एक युवक आया. उसका नाम था मिहीलाल मरांडी. रात में वह बैगनकोचा गांव में अपने फूफा के यहां सोने चला गया. लेकिन अगली सुबह वह वहां से लापता हो गया. कई दिनों बाद उसकी कमीज और शरीर के कुछ हिस्से करीब के जंगल में मिले.

प्रधान की हैसियत से मोतीलाल ने एक सामाजिक सभा बुलायी, जिसमें बैगनकोचा गांव के लोग भी खास तौर से बुलाये गये. वहां आरोप लगाया गया कि बैगनकोचा गांव के लोगों ने उस युवक को जंगल में ले जा कर पूजा चढ़ा दिया. और इस हत्या के आरोप में बैगनकोचा गांव के सभी परिवारों को पांच-पांच सौ रुपये का सामूहिक जुर्माना लगाया गया. इसके अलावा कोलाहिर गांव के ‘बूढ़ा थान’ के लिये बैगनकोचा गांव में जो पैसा इकट्ठा हुआ था, उसे भी जमा करने का आदेश दिया गया.
लेकिन बैगनकोचा गांव वालों ने जुर्माना और बूढ़ा थान के लिये जमा राशि देने से साफ इंकार कर दिया. उल्टे एक दिन मोतीलाल को जंगल में औचक पकड़ कर उन लोगों ने उनकी जम कर पिटाई की और टांगे तोड़ डाली. साथ ही यह चेतावनी दी कि भविष्य में किसी को भी जुर्माना किया या कोड़े से मारने की सजा दी तो उसकी खैर नहीं. मोतीलाल ने बैगनकोचा गांव के लोगों को सामाजिक रूप से वहिस्कृत कर दिया था और उस गांव के लोगों से कोई विवाह-शादी का रिश्ता नहीं करता था. बैगनकोचा के लोग यह भी चाहते थे कि मोतीलाल अपना यह फैसला भी वापस ले लंे. लेकिन जान बचा कर वापस लौटने के बाद मोतीलाल ने पुलिस को इस घटना की सूचना दे दी और उसके दबदबे की वजह से पुलिस ने छह लोगों को गिरफ्तार किया था. मोतीलाल की पिटायी 1 जनवरी 88 को हुई थी और गिरफ्तारी उसके कुछ दिनों बाद.

यानी, दो आदिवासी गांवो के बीच कुछ मामलों को लेकर विवाद था और इस अंतरविरोध का फायदा उठा कर एमसीसी ने बैगनकोचा में अपनी पैठ बना ली. उनकी शह पर ही मोतीलाल के फैसले को मानने से बैगनकोचा के लोगों ने न सिर्फ इंकार कर दिया था, बल्कि उसकी क्रूरता पूर्वक पिटायी भी की थी. जब इस घटना के विरोध में पुलिस झामुमो के पक्ष में उतर गयी तो बैगनकोचा के लोगों का गुस्सा और भी भड़का और 21 अप्रैल 88 को रतिलाल मुरमू, संग्राम मुरमू और नूनू लाल मुरमू के नेतृत्व में स्टेनगन से लैस कुछ लागों ने  कोलाहिर गांव पर आक्रमण कर दिया. आक्रमणकारियों का फरमान था कि सभी लोग एमसीसी में शामिल हो जायें.

लेकिन उस दिन गांव वाले पहले से संभावित किसी खतरे से निबटने के लिये तैयार थे. उन लोगों ने आक्रमणकारियों को घेर लिया और उन पर सामूहिक हमला कर दिया. आक्रमणकारी इस बात की शायद उम्मीद नहीं कर रहे थे, इसलिये भाग खड़े हुये. लेकिन एक व्यक्ति रतिलाल मुरमू पकड़ा गया और लोगों ने उसे पीटते पीटते मार डाला.

रतिलाल मूरमू को मार कर झामुमो समर्थकों ने समझ लिया कि उन्होंने बैगनकोचा गांव के लोगों को सबक सिखा दिया है. वे अनुमान नहीं कर सके कि गांव वालों के पास स्टेनगन जैसे घातक हथियार कहां से आ गये थे. उस घटना के बाद पुलिस-प्रशासन ने निर्णय लिया था कि कोलाहिर गांव में एक पुलिस कैंप स्थाई रूप से लगाया जायेगा, लेकिन उस पर अमल नही हुआ. हां, पुलिस अंधकार घिरने के पहले उस क्षेत्र की पेट्रोलिंग कर आया करती थी.

11 जुलाई को रात लगभग ग्यारह बजे एमसीसी के हिरावल दस्ते ने कोलाहिर गांव पर हमला किया. सैकड़ों की संख्या में हमलावर आये थे. उन लोगों ने गांव में प्रवेश के पूर्व कई बम विस्फोट किये. फिर पूरे गांव को घेर लिया. उस गांव का एक युवक परगट किसी तरह एक अन्य साथी के साथ भागते हुये टुंडी थाना पहुंचा और एमसीसी के हमले की जानकारी दी. दो बजे रात में पुलिस कोलाहिर पहुंची, तब तक हमलावर कोलाहिर गांव के चार आदिवासियों की हत्या कर वहां भारी मात्रा में परचे-पंफलेट फेंक कर जा चुके थे. उन लोगों ने नाम ले लेकर उन लोगों को पुकारा. नहीं निकलने पर घर में आग लगा देने की धमकी दी. और बाहर निकलने पर उनके घरों के सामने ही हाथ बांध कर जमीन पर पटक दिया और पहले तो जम कर उनकी पिटायी की, फिर गला रेत कर उन्हें मार डाला. पुलिस जब घटना स्थल पर पहुंची तो वहां का दृश्य देख कर दहल गयी. एक शव का सर धड़ से अलग था. एक का सर धड़ से जुड़ा तो था लेकिन रेता हुआ था. एक को गोली मारी गयी थी.
स्थानीय पुलिस का मानना था कि उनके पास अग्नेयास्त्र नहीं थे, वरना वे इतने क्रूरतम तरीके से हत्यायें नहीं करते. लेकिन आतंकवादियों की कार्यप्रणाली से परिचित लोगों का कहना था कि एमसीसी के लोग आतंक पैदा करने की नीयत से जान बूझ कर क्रूरतम तरीके से हत्या करते हैं. दरअसल, पुलिस उस समय तक यह स्वीकार करने के लिये तैयार नहीं थी कि झारखंड में, खास कर टुंडी में उग्रवादियों का प्रवेश हो चुका है. उस समय टुंडी थाना के थाना प्रभारी अशोक कुमार सिन्हा थे और उन्होंने घटना को कवर करने गये पत्रकारों के समक्ष पूरे विश्वास के साथ कहा कि यह कार्रवाई एमसीसी या किसी नक्सली संगठन की नहीं. वे इसे दो गांव के लोगों का आपसी झगड़ा मानते थे. हालांकि पुलिस प्रशासन के वरिष्ठ अधिकारी यह मान चुके थे कि झारखंड में नक्सली संगठनों का प्रवेश हो चुका है. इस हत्याकांड के तुरंत बाद डीआईजी पुलिस, कोयलांचल क्षेत्र, डीआईजी पुलिस, नक्सल, पटना, के साथ उस क्षेत्र विशेष के आला पुलिस अधिकारियों की बैठक हुई और उसमें पारसनाथ पहाड़ से टुंडी तक के पहाड़ी क्षेत्र में कांबिंग आपरेशन चलाने का निर्णय लिया गया.
यहां उल्लेखनीय है कि इस हत्याकांड के बाद एमसीसी के लोगों ने जो परचे वहां छोड़े थे, उसमें क्रांतिकारी किसान कमेटी का नाम दर्ज था और उस पर दर्ज तारीख थी घटना के लगभग एक माह पूर्व, 16.6.88 की तारीख. यानी, इस आपरेशन की तैयारी वे लगभग एक माह पहले से कर रहे थे. परचे में रतिलाल मुरमू, जिसकी हत्या गांव वालों ने कर दी थी, को आदिवासी, गैर आदिवासी किसान मजदूर और आम खट कमाउ जनता का दोस्त बताया गया था. रतिलाल को ही गांव वालों को हथियार चलाने का प्रशिक्षण देने की जिम्मेदारी सौंपी गयी थी.

इस मामले में मोतीलाल की तरफ से जो एफआइआर दर्ज किया गया था, उसमें बारह लोगों के नाम थे. पुलिस ने उन सबों को गिरफ्तार कर लिया. वे सभी बैगनकोचा गांव के निवासी थे. गांव के अधिकांश पुरुष पुलिस के डर से गांव छोड़ कर भाग गये थे. गांव में सिर्फ औरतें रह गयी थी. उस वर्ष खेती नहीं हुई. खेत परती रह गये. कोई खेती करने वाला नहीं था. स्थिति को सामान्य होने में कुछ महीने नहीं, वर्ष लग गये.
