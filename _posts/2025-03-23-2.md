---
layout: post
title: >
    महज शादी के लिए धर्मांतरण, कोई शोर नहीं!
author: srinivas
section: समाज
subsection:
primary: true
excerpt: >
    दो ‘हिंदुओं’ ने महज शादी के लिए इस्लाम ग्रहण कर लिया, मगर गुपचुप. समाज की नजरों में ‘हिंदू’ बने रहे. धर्मांतरण के विरोधियों और इसलाम से चिढ़ने वालों को कोई कष्ट नहीं हुआ!
image: ank249-2.jpg
image_caption:
comments: true
share: true
priority: 2
issue: 249
tags: []
---

दो ‘हिंदुओं’ ने महज शादी के लिए इस्लाम ग्रहण कर लिया, मगर गुपचुप. समाज की नजरों में ‘हिंदू’ बने रहे. धर्मांतरण के विरोधियों और इसलाम से चिढ़ने वालों को कोई कष्ट नहीं हुआ!

मामला धर्मेंद्र और हेमा मालिनी से जुड़ा है. ये किसी परिचय के मोहताज नहीं हैं. भारतीय हिंदी फिल्म जगत के बीते दिनों के दो लोकप्रिय सितारे. एक वर्तमान, दूसरे पूर्व सांसद. दोनों सबसे पवित्र और ‘राष्ट्रवादी’ पार्टी में. हिंदू से ‘कागजी मुसलमान’ बने दोनों भाजपा के टिकट पर सांसद बने. पता नहीं, नामांकन के पर्चे में अपना नाम और धर्म क्या लिखा. मगर दुनिया तो इन्हें मूल नाम से ही जानती है. कल्पना करें कि यही काम किसी और दल से जुड़े लोगों ने किया होता, तो इस जमात का रुख क्या होता? सांसदी तो छिन ही जाती. उस दल की भी फजीहत होती. मगर इस पर कोई चर्चा तक नहीं हुई, इसलिए कि दोनों खास और ‘अपने’ थे और हैं! कुछ दिन पहले अपने एक आत्मीय (छद्म या अर्द्ध  मोदी मुरीद) के सामने मैंने यह बात कह दी, तो उसने हैरानी जताते  हुए पूछा- आज इसका क्या रेलेवेंस है?

मैं भी हैरान हुआ, सचमुच कोई रेलेवेंस नहीं है?

अभी यह मुद्दा नये सिरे से चर्चा में इसलिए आ गया कि धर्मेंद्र और हेमा मालिनी पुरी के जगन्नाथ मंदिर चले गये. साथ में धर्मेंद्र के बच्चे भी. किसी स्थानीय हिंदू की आस्था आहत हो गयी. उसने पुलिस में शिकायत दर्ज करा दी कि ये दोनों हिंदू नहीं, मुसलिम हैं और इनके बच्चे भी.....उसी मंदिर में इंदिरा गांधी को  प्रवेश की अनुमति नहीं मिली थी, इसलिए कि उनका विवाह एक पारसी से हुई थी, सो वे हिंदू नहीं हैं. मगर इस जोड़ी का रुतबा ऐसा था कि किसी ने नहीं टोका! बहरहाल मेरे लिए मंदिर प्रवेश कोई मुद्दा नहीं है. और मानता हूं कि आराधना स्थलों पर ऐसी रोक गलत है.

बहरहाल, अब बात करें कि क्या हुआ था. पर्दे पर काम करते हुए इश्क हो गया. धरम जी विवाहित. बुरा हो नेहरू-आंबेडकर का कि एक हिंदू पुरुष पहली पत्नी के रहते, उसे तलाक दिये बिना दूसरी औरत से विवाह नहीं कर सकता, जबकि मुसलिम पुरुष को एक साथ चार चार बीवी रखने का अधिकार है. कट्टर हिंदू इस कारण भी हिंदू कोड बिल का विरोध कर रहे थे. मुसलिम पर्सनल लॉ का भी. लेकिन वही मुसलिम पर्सनल लॉ इस प्रेमी जोड़े के काम आया. आखिरकार, 1980 में उन लोगों ने हिंदू धर्म छोड़ कर इस्लाम ग्रहण कर लिया और दोंनों ‘दिलावर’ और ‘आयशा’ के रूप में शादी के बंधन में बंध गये. जाहिर है, यह नकली धर्मांतरण था, महज विवाह करने के लिए.
मगर यह जिज्ञासा तो होती है कि आज की तारीख में ये हिंदू हैं या मुसलमान? जन्म से दोनों हिंदू हैं. हैं नहीं, थे. इसलिए कि दोनों ने धर्म बदल लिया. हर भारतीय नागरिक की तरह उनको भी ऐसा करने का अधिकार था. मगर ऐसा उन्होंने इसलाम से प्रभावित होकर नहीं किया. कारण हम जानते हैं. फिर ये दोनों भाजपा के टिकट पर सांसद भी बने. ऐसे में यह कहना शायद सही नहीं है कि लोकसभा में भाजपा का एक भी मुसलिम सांसद नहीं है. कम से कम एक हेमामालिनी तो हैं. अब धर्मेंद्र सांसद नहीं हैं, लेकिन जब थे, तब कायदे से उनको भी ‘मुसलिम’ सांसद माना जाना चाहिए था.

एक जिज्ञासा यह भी है कि इन दोनों ने बतौर प्रत्याशी नामांकन के पर्चे में अपना धर्म क्या दर्ज किया? प्रकट में तो दोनों अपने मूल नाम से ही जाते जाते रहे. सांसद भी अपने हिंदू नाम से ही बने. आमतौर पर भारत में कोई हिंदू इसलाम ग्रहण करता है, तो उसे एक नया नाम दिया जाता है. उसके बाद सरकारी दस्तावेजों में तो वही नाम दर्ज बनाने के बाद भी होना चाहिए. लेकिन उनके इस्लामी नाम का तो किसी को पता भी नहीं है. तो क्या उनकी ‘घर वापसी’ हो गयी है और वे पुनः हिंदू बन गए हैं? ऐसी कोई खबर तो कभी देखने को नहीं मिली. यदि दोनों  फिर से हिंदू बन चुके हैं, तब धर्मेंद्र कानूनी तौर पर हेमा जी के पति कैसे हो सकते हैं. तब तो उन पर एक बीवी के रहते दूसरी शादी का आरोप लग जाएगा.

वैसे कोई सिर्फ विवाह करने के लिए अपना धर्म बदल लेता या लेती है, मुझे इस पर कोई आपत्ति नहीं है. मगर यदि ऐसा व्यक्ति चुनाव के लिए नामांकन का परचा भरते हुए अपनी वैवाहिक स्थिति, अपने धर्म की गलत जानकारी देता है, तो आपत्ति है. क्योंकि यह चुनाव कानून का उल्लंघन है. और इस हैसियत के नामी लोगों ने पर्चे में जानबूझ कर गलत जानकारी दी, तो संबद्ध चुनाव अधिकारी का इस पर ध्यान क्यों नहीं गया? चुनाव आयोग ने कोई कार्रवाई क्यों नहीं की? क्या यह कोई मुद्दा ही नहीं है, इसलिए कि ये ‘बड़े’ लोग हैं और ‘समरथ के नहिं दोष..’ के तहत इनका सारा अपराध क्षम्य है?

जैसा कि पहले बताया, व्यक्ति के रूप में मुझे इनसे कोई शिकायत नहीं है. कलाकार के रूप में भी दोनों को पसंद करता रहा हूं. हालांकि सांसद होने की कोई योग्यता इनमें नहीं दिखी है, न ही संसद की चर्चा में कोई खास योगदान किया है. महज सेलेब्रेटी होने के नाते किसी को प्रत्याशी बनाने की परिपाटी को भी गलत मानता हूं. लेकिन यहां जो मुद्दा उठाया है, वह सिर्फ कानूनी और कानून के संभावित उल्लंघन का मुद्दा है. आश्चर्य कि किसी ने इस पर आज तक सवाल भी नहीं किया!
