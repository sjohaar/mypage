---
layout: post
title: >
    बसंत पंचमी या वेलेंटाइन डे, क्या फर्क है? 
author: srinivas
section: प्रेम पर विमर्श
subsection:
primary: true
excerpt: >
    कितना सुहाना सुखद संयोग है कि आज ‘वेलेंटाइन डे है और बसंत पंचमी भी. यूं तो यह ज्ञान की देवी सरस्वती की आराधना का दिन है, मगर असल में और व्यवहार में श्रृंगार के मौसम बसंत के आगमन के ऐलान और स्वागत का अवसर ही है. दोनों में फर्क कितना और कहाँ है?
image: ank240-2.jpg
image_caption: चित्रकार - शेखर
comments: true
share: true
priority: 2
issue: 240
tags: [valentine]
---

कितना सुहाना सुखद संयोग है कि आज ‘वेलेंटाइन डे है और बसंत पंचमी भी. यूं तो यह ज्ञान की देवी सरस्वती की आराधना का दिन है, मगर असल में और व्यवहार में श्रृंगार के मौसम बसंत के आगमन के ऐलान और स्वागत का अवसर ही है. दोनों में फर्क कितना और कहाँ है? मुझे याद है, स्कूल-कालेज के दिनों में इस दिन लड़कियां कितनी सज कर निकलती थीं, और लड़के भी बसंती मूड में डोलते थे. ‘बसंत’ का ही असर होता होगा कि मूर्तिकार भी कई बार सरस्वती की प्रतिमा का चेहरा अनजाने ही उस समय की किसी  फ़िल्मी नायिका जैसा बना देते थे.

कोई बीस-पच्चीस  साल पहले, जब मैं ‘प्रभात खबर’ का सम्पादकीय पेज देखता था, पहली बार जाना कि वेलेंटाइन डे भी कुछ होता है. एक युवा फ्रीलांसर ने फरवरी के पहले सप्ताह में पूछा- ‘सर, वेलेंटाइन डे पर कुछ लिखें?’ मैंने उलट कर पूछा- ये क्या होता है? उसने मेरे ‘अज्ञान’ पर हैरानी जताते हुए बताया- बहुत पहले एक वेलेंटाइन थे, जो प्रेमियों को मिलाते थे, शादियाँ कराते थे. इसके लिए उनको दंडित भी किया गया. बाद में वे प्रेमियों के आदर्श संत बन गए.  मैंने कहा- ठीक है, लिख कर लाइए, देख कर बताएँगे. उसने लिखा. वह छपा भी. ऐसा नहीं है कि तब मैं इतना बूढा और खडूस हो गया था. मेरी तरह और लोग भी होंगे. हां, तब के युवाओं का मिजाज और पसंद-नापसंद से वाकिफ नहीं था शायद. अब किसी को पसंद हो या न हो, यह युवाओं के एक ख़ास दिन के रूप में स्थापित हो चुका है.

इसमें बाजार के साथ हमारे स्वयंभू संस्कृति रक्षकों का भी ख़ासा योगदान है, जो 14 फरवरी को पार्क में सड़क पर प्रेमी युगलों को दौड़ाते हैं, जिनको अपनी संस्कृति का भी कोई ज्ञान नहीं है. होता तो जानते कि इस देश में ‘कामदेव’ को यौन का देवता माना गया है, कि श्रृंगार को भी साहित्य और कला में एक ‘रस’ माना गया है.  कि ‘कामसूत्र’ जैसे  ग्रंथ के रचयिता वात्स्यायन सम्मानित विद्वान हैं. कि इसी देश में अजंता एलोरा की गुफाओं और खजुराहो तथा कोणार्क के मंदिरों में मिथुनरत युगल मूर्तियाँ आज भी दिखती हैं. कि कालिदास के ग्रंथों में कैसे श्रृंगारिक ब्यौरे हैं. जानते कि जयदेव ने 'गीत गोविंद' में कृष्ण और राधा के प्रणय का विवरण कैसे किया है। जानते कि कृष्ण कितने उन्मुक्त थे कि अपनी बहन सुभद्रा को उसके प्रेमी अर्जुन के साथ घर से भागने में सहायता की थी.

प्रभात खबर में ही टाइपिंग सेक्शन में एक लड़का था, जो 'उस' जमात' से जुड़ा था. उसी सेक्शन की एक लड़की ने किसी 14 फरवरी को बताया कि फलां आज पार्क में हुड़दंग कर रहा होगा. भाई बहन भी साथ हो तो ई लोग तंग करता है. कुछ देर में वह आया. उत्फुल्ल होकर किसी को बता रहा था- आज तो मजा आ गया. मैंने बुला कर पूछा- मेरे स्कूटर पर यह (वह लड़की पास में थी) बैठी रहेगी तो तुम लोग रोक कर पूछोगे कि कहां जा रहे हैं, क्या रिश्ता है? वह थोड़ा सकपका गया. उसके बारे में तो श्योर नहीं, पर गारंटी है कि उस दिन युगलों को परेशान करने वाले अन्य दिनों में खुद लड़कियों को छेड़ते होंगे.

वेलेंटाइन डे के विरोध में एक तर्क है कि यह विदेशी है, कि यह हमारी संस्कृति के अनुकूल नहीं है आदि आदि. इसके देसी संस्करण के रूप में वे होली का नाम ले लेंगे, जिसे मदनोत्सव भी कहा जाता है. बेशक होली ‘मदनोत्सव’ है, लेकिन एकतरफा. उसमें युवक-युवती के लिए मिल कर रंग-गुलाल खेलने, मस्ती करने की गुंजाइश नहीं है. वह