---
layout: post
title: >
    वनाधिकार की जीत हमारी है
author: priyadarshi
section: रिपोर्ट
subsection:
primary: true
excerpt: >
    बोधगया आंदोलन क्षेत्र में अभूतपूर्व प्रदर्शन करते हुए सोमवार 11 सितंबर से 17 सितंबर तक जनता की जीत का इजहार हुआ. मोहनपुर से बाराचट्टी (प्रखण्ड मुख्यालयों) तक लोग ‘विजय मार्च’ करते हुए गये.
image: mohanpur_march.jpg
comments: true
share: true
priority: 3
tags: []
---

बोधगया आंदोलन क्षेत्र में अभूतपूर्व प्रदर्शन करते हुए सोमवार 11 सितंबर से 17 सितंबर तक जनता की जीत का इजहार हुआ. मोहनपुर से बाराचट्टी (प्रखण्ड मुख्यालयों) तक लोग ‘विजय मार्च’ करते हुए गये. ये बोधगया आंदोलन क्षेत्र के दो अंचल हैं. प्रदर्शन में स्त्री-पुरुष की संख्या बराबर, बल्कि महिलाएं साठ प्रतिशत थीं. लोग इस 16 किलोमीटर की दूरी में चलते हुए ढोल, नगाड़ों, बैंजो-मांदर के साथ झूमते चल रहे थे. इस प्रदर्शन से 15 अगस्त ’1979 के प्रदर्शन की याद ताजा हो गयी. ’79 में राज्य भर के लोग गया जंक्शन से बोधगया तक 15 किलोमीटर पैदल चल कर पहुंचे थे और आंदोलन से जुड़े गाँवों से आये लोगों के साथ बोधगया नगर में आयोजित प्रदर्शन में शामिल हुए थे.

अवसर बीते 11 सितंबर ’17  का का है. मौके का संदर्भ है पटना उच्च न्यायालय में सिविल रिट संख्या 22366-2014 पर हुई पहली सुनवाई 22 जुलाई ’17  को मुख्य न्यायाधीश राजेन्द्र मेनन के नेतृत्व वाली बेंच का पहला अंतरिम आदेश. उच्च न्यायालय ने राज्य सरकार द्वारा वनाधिकार कानून 2006  की क्रियान्वयन प्रक्रिया पर अपनी असहमति व्यक्त करने के साथ दावेदारों के पक्ष में यथास्थिति लागू करने का आदेश दिया. यह अंतरिम फैसला इस क्षेत्र के हजारों एकड़ जमीन पर जनता के अधिकारों की मान्यता है. साथ ही राज्य भर की जनता इस आदेश से वनाधिकार के अपने दावों के संदर्भ में भी यथास्थिति का लाभ प्राप्त कर सकेगी. यह फैसला और इस पर सुप्रीम कोर्ट की अधिवक्ता सोमाना खन्ना की टिप्पणी पहले से प्रसारित है. इस फैसले की वजह से सन् 2008 में दाखिल किये गये वनाधिकार के दावों की जमीन पर दावेदारों का अधिकार  सुरक्षित होता है; और जो लोग आशंकावश दावे के आवेदन जमा करने से बच रहे हैं या जिन्हें प्रशासन की असहिष्णुता ने रोक रखा है, उन्हें अपना दावा प्रस्तुत करने में भी प्रोत्साहन मिलता है.

विजय मार्च पूरे रस्ते नारों-गीतों व नगाडा़ के साथ चल रहा था और पौने दो किलोमीटर की दूरी में बवाये रह कर चल रहा था. इसमें कुल 80 गावों के लोग शामिल हुए. जुलूस या विजय मार्च साढ़े तीन घंटे में मोहनपुर प्रखण्ड मुख्यालय से लेकर बाराचट्टी प्रखण्ड मुख्यालय (जीटी रोड) तक पहुंचा. विजय मार्च में मुख्य रूप से ‘वनाधिकार की पहली जीत हमारी है - अब पूरे बिहार की बारी है’, ‘संपूर्ण क्रांति का नारा है - भावी इतिहास हमारा है’, ‘लोकनायक जयप्रकाश अमर रहें!’,  जनमुक्ति संघर्ष वाहिनी जिन्दाबाद!’,  ‘मजदूर किसान समिति जिन्दाबाद!’ और  ‘छात्र युवा संघर्ष वाहिनी जिन्दाबाद!’ आदि नारे लग रहे थे..

विजय मार्च के पहले पचपन लोगों ने छह से नौ सितंबर ’17 तक चार दिनों में उक्त दो प्रखण्डों के साथ फतेहपुर के कुल 76 गाँवों से होकर साइकिल मार्च भी किया था.