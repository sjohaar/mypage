---
layout: post
title: >
    शांतिमय संघर्ष के नेताओं को माओवादी बताने की साजिश
author: chandra_bhushan
section: रिपोर्ट
subsection:
primary: true
excerpt: >
    कुछ दिन पूर्व ओड़िसा पुलिस ने नियमगिरि सुरक्षा समिति से जुड़ी कुनी सिकाका को गिरफ्तार कर लिया तथा उसके ससुर तथा नियमगिरी सुरक्षा समिति के नेता श्री दधि पुसिका, दधि के पुत्र श्री जागिली तथा उसके कुछ पड़ोसियों को मीडिया के समक्ष 'आत्मसमर्पणकारी माओवादी' बताया...
image: samaajwadi-jan-parishad.jpg
comments: true
share: true
priority: 3
tags: []
---

कुछ दिन पूर्व ओड़िसा पुलिस ने नियमगिरि सुरक्षा समिति से जुड़ी कुनी सिकाका को गिरफ्तार कर लिया तथा उसके ससुर तथा नियमगिरी सुरक्षा समिति के नेता श्री दधि पुसिका, दधि के पुत्र श्री जागिली तथा उसके कुछ पड़ोसियों को मीडिया के समक्ष 'आत्मसमर्पणकारी माओवादी' बताया. समाजवादी जन परिषद के महामंत्री अफलातून ने इसे ड्रामेबाजी कहा है तथा मुख्यमंत्री नवीन पटनायक को लिखे आवेदन में इसे रोकने के लिए हस्तक्षेप की मैं मांग की है. आवेदन में कहा गया है कि कुनी, उसके ससुर और पड़ोसियों पर से तत्काल सभी मुकदमें हटाये  जायें, उन पर लादे गये मुकदमें वापस कर उन्हें रिहा किया जाये.

उल्लेखनीय है कि नियमगिरी सुरक्षा समिति द्वारा वर्षों से इंग्लैण्ड के स्टॉक एक्स्चेंज में पंजीकृत वेदान्त कम्पनी द्वारा नियमगिरी पर्वत से बॉक्साइट खनन के विरुद्ध गैर-हथियारबन्द, संविधान सम्मत आन्दोलन तथा न्यायपालिका के हस्तक्षेप के लिए सर्वोच्च न्यायालय की शरण में जाने से ओड़िसा सरकार भली-भांति परिचित है। सरकार को यह भी पता है कि समिति की स्थापना के समय से श्री किशन पटनायक और भारत के निर्वाचन आयोग में पंजीकृत राजनैतिक दल -समाजवादी जन परिषद भी जुड़ा रहा है जिसके संस्थापकों में से श्री किशन पटनायक एक थे। अस्सी के दशक में गंधमार्दन पर्वत में बॉक्साइट खनन के विरुद्ध भी किशन पटनायक,सर्वोदय नेता अलेख पात्र और मदनमोहन साहू जैसे स्वतंत्रता सेनानियों ने ऐसा ही आन्दोलन चलाया था। तत्कालीन मुख्य मंत्री व बीजू पटनायक ने राज्य का हित समझा था तथा उस प्रोजेक्ट को मुल्तबी रखने का न्यायोचित निर्णय लिया था।

बहरहाल, नियमगिरी में अनिल अग्रवाल की इंग्लैण्ड की कम्पनी वेदान्त द्वारा खनन कराने अथवा न कराने के सन्दर्भ में माननीय सर्वोच्च न्यायालय के निर्देश से तथा न्यायपालिका की देखरेख में जनमत-संग्रह कराया गया था जिसमें एक भी वोट वेदान्त द्वारा बॉक्साइट खनन के पक्ष में नहीं पड़ा था। सरकार से जुड़े माइनिंग कॉर्पोरेशन की अदालत में सर्वोच्च न्यायालय के फैसले को बदलवाने के प्रयास को न्यायपालिका ने अस्वीकार कर दिया है। गृह विभाग को यह भली भांति पता है कि प्रतिबन्धित भाकपा (माओवादी) ने जनमत संग्रह के बहिष्कार की अपील की थी।जनता ने जैसे वेदान्त द्वारा खनन को पूरी तरह से नकार दिया था, उसी प्रकार माओवादियों द्वारा जनमत-संग्रह बहिष्कार की अपील को भी पूरी तरह नकार दिया था।

इस परिस्थिति में ओ​ड़िशा पुलिस द्वारा नियमगिरी सुरक्षा समिति से जुडे कार्यकर्ताओं पर फर्जी मामले लादने और उन्हें 'आत्मसमर्पर्णकारी माओवादी' बताने की कार्रवाई नाटकीय,घृणित और जनमत की अनदेखी करते हुए वेदान्त कम्पनी के निहित स्वार्थ में है।

इस पत्र के साथ कुनी सिकाका के दो चित्र संलग्न किये गये हैं। पहला चित्र सितम्बर 2014 में जनवादी जनपरिषद द्वारा आयोजित राष्ट्रीय संगोष्ठी में सर्वोदय नेता स्व. नारायण देसाई द्वारा कुनी को शॉल ओढ़ाकर सम्मानित किया जा रहा है। दूसरे चित्र में कुनी इस संगोष्ठी को माइक पर संबोधित कर रही है, जिस पर समाजवादी जन परिषद का बिल्ला लगाये हुए है।

तीसरा चित्र गत वर्ष 5 जून पृथवी दिवस के अवसर पर नियमगिरी सुरक्षा समिति द्वारा आयोजित खुले अधिवेशन का है। इस कार्यक्रम के मंच पर सुप्रीम कोर्ट के वरिष्ठ पर्यावरण-अधिवक्ता के सामने कुनी बैठी है, मंच पर सुश्री मेधा पाटकर व प्रफुल्ल सामंतराय भी बैठे हैं।

संसदीय लोकतंत्र,न्यायपालिका और संविधान सम्मत अहिंसक प्रतिकार करने वाली नियमगिरी सुरक्षा समिति को माओवादी करार देने की कुचेष्टा से ओड़िसा सरकार को बचना चाहिए। राज्य की जनता,सर्वोच्च न्यायपालिका और पर्यावरण के हित का सम्मान करना चाहिए तथा एक अहिंसक आन्दोलन को माओवादी करार देने की आपकी पुलिस की कार्रवाई शर्मनाक है।

चूंकि कुनी सिकाका को गैर कानूनी तरीके से घर से ले जाने में अर्ध सैनिक बल भी शामिल था इसलिए इस पत्र की प्रतिलिपि केन्द्रीय गृहमंत्री श्री राजनाथ सिंह को भी भेजी गई है।