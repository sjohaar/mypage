---
layout: post
title: "स्त्री को प्रेम कीजिये, मगर थोड़ा सम्मान भी दीजिये"
author: shesha
section: "वैलेंटाइन डे"
subsection:
excerpt: ""
primary: false
image: sammaan.jpg
image_caption: ""
comments: true
share: true
tags: []
---

अखबार के पहले पेज से लेकर अंतिम पेज तक छोटे-बड़े कई विज्ञापन छपे हैं. विज्ञापनों में बड़ी ब्रांडेड कंपनियों से लेकर छोटे उद्योग भी अपने उत्पादनों को प्रदर्शित कर लोगों को यह बताने की कोशिश कर रहे हैं कि वेलेंटाईन डे के दिन इन वस्तुओं को खरीद कर अपने प्रिय जनों को उपहार भेंट करें और अपने प्रेम का इजहार करें.
इस तरह 14 फरवरी को प्रेम दिवस का नाम देकर लोग अपने प्रेम का प्रदर्शन करते हैं तो हमे क्या एतराज हो सकता है? इस विशेष दिन में अपनी बिक्री बढा कर बाजार मुनाफा कमाता है तो हमे कोई चिंता नहीं होनी चाहिये. पूंजीवादी अर्थ व्यवस्था, जो बाजारों पर टिकी है, इस तरह के कुछ विशेष दिनों में मुनाफा कमाने का होड़ करती है तो उसे भी अनदेखा कर सकते हैं. थोड़ी सी चिंता उस समय होती है जब भारत जैसे देश मे इस प्रेम दिवस को जिन युवा स्त्री पुरुष तक सीमित कर उपहार लेने देने का महत्व समझाया जाता है, उसे देख कर अशिक्षा, बेरोजगारी जैसी समस्याओं से जूझ रही युवाओं की एक बड़ी आबादी हीनता की भावना से ग्रसित न हो जाये.
प्रेम क्या सचमुच इतना महत्वपूर्ण भाव है जिसका प्रदर्शन एक विशेष दिन में उपहारों के आदान प्रदान के द्वारा किया जाये? सोचा जाये तो प्रेम समाज की बुनियाद है. इसके अभाव में लोग एक दूसरे के साथ मिल जुल कर रह ही नहीं सकते. इस अर्थ में तो हर व्यक्ति, चाहे वह किसी लिंग, जाति और धर्म का हो, आपस में प्रेम भाव न रखें तो समाज की कल्पना ही नहीं की जा सकती. एक परिवार में रहने वाले स्त्री-पुरुष, चाहे वे किसी भी रिश्ते में हों, आपस में प्रेम और सम्मान की भावना न रखें तो वह परिवार टिक नहीं सकता.
स्त्री-पुरुष के प्रेम को देखें तो वह पति पत्नी, पिता पुत्री, भाई बहन या फिर बहु और श्वसुर के बीच हो सकता है. प्रेम, संबंध या निकटता के अलावा आपस में बराबरी के आधार पर एक दूसरे के सम्मान का भी तकाजा करता है. क्या भारतीय परिवारों में यह प्रेम भाव इन शर्तों को पूरा करता है? जहां तक स्त्री-पुरुष की बराबरी का सवाल है, वह हमारे परिवारों में नही ंके बराबर है. परिवार में स्त्री और पुरुष आर्थिक रूप से कितने ही स्वाबलंबी हों, लेकिन परिवार में केवल पुरुष को ही श्रेष्ठ समझा जाता है. लड़का पैदा होना गर्व का विषय होता है. उसके खान, पान, पहनावा, ओढावा, शिक्षा दीक्षा को महत्व दिया जाता है जो कि हमेशा उसे श्रेष्ठता का बोध कराता है. इसके विपरीत लड़की का पैदा होना ही लड़की के लिए हीनता का विषय बन जाता है. इस हीनता से बचने के लिए साहसी पिता बेटी को गर्भ में ही मार डालने का इंतजाम कर देता है. यदि पैदा हो गई, उसे किसी तरह पाला पोसा जाता है और उसे हर पल उसकी  हीनता का बोध कराया जाता है. उसे सिखाया जाता है कि उसे हमेशा पुरुष के अधीन ही रहना है, चाहे वह किसी भी रिश्ते में पुरुष के साथ रहे. स्त्री के प्रति इस असम्मानजनक या हीनता का भाव पूरे समाज पर भी पड़ता है और संचालित होता है. विज्ञापनों में अर्द्धनंग्न महिलाओं का चित्र हो, या सड़क पर उसके साथ छेड़छाड़ करना या बलात्कार करना इस बात की ओर इंगित करता है कि समाज के लिए स्त्री की उपस्थिति तो अनिवार्य है, लेकिन वह एक उपभोग की वस्तु है जो पुरुष की इच्छा से संचालित होगी. लड़कियां तो अपने प्रेम का प्रदर्शन कर ही नहीं सकती. यदि वह करने का साहस करे तो कुछ युवा लड़कों को यह पसंद नहीं आता है. लड़कियां लड़कों का हाथ हाथ में लिए पार्क में टहले, उससे पहले ही वे उसे डंडा लेकर पार्क से भगाते हैं या उसे उठा बैठक करा कर भविष्य में ऐसा न करने की हिदायत देते हैं. अब इस तरह की परिस्थितियों में प्रेम दिवस मनाना हो तो स्त्री के प्रति सिर्फ प्रेम प्रदर्शन का दिखावा नहीं हो कर उसको बराबरी का अवसर देना और उन सारी असम्मानजनक परिस्थितियों का अंत करना होगा जो पुरुष को श्रेष्ठ और स्त्री को दोयम दर्जे का नागरिक बनाती है.