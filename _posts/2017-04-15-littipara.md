---
layout: post
title: >
    जोर का झटका धीरे से दिया गुरुजी ने
author: binod
section: "लिट्टीपाड़ा उप-चुनाव"
subsection:
primary: false
excerpt: >
    झारखंड में लिट्टीपाड़ा की जीत महज एक उप चुनाव में एक सीट की जीत नहीं, आदिवासी समाज के हौसले और एकजुटता की जीत है और जीत है उस जननायक कि जिसे जीते जी झारखंड की राजनीति में मृत मान लिया गया था. हां, हम झामुमो सुप्रीमो ...
image: sibu_soren.jpg
comments: true
share: true
priority: 1
tags: []
---

झारखंड में लिट्टीपाड़ा की जीत महज एक उप चुनाव में एक सीट की जीत नहीं, आदिवासी समाज के हौसले और एकजुटता की जीत है और जीत है उस जननायक कि जिसे जीते जी झारखंड की राजनीति में मृत मान लिया गया था. हां, हम झामुमो सुप्रीमो और झारखंडी जनता के बीच ‘दिशोम गुरु’ की छवि रखने वाले शिबू सोरेन की बात कह रहे हैं. पिछले कुछ वर्षों से भाजपा झारखंड में शातिर चाल चल रही है. पहले तो उसने आदिवासी और सदान के बीच की एकजुटता को तोड़ा और फिर आदिवासी समाज के कुछ गद्दार नेताओं को फांस कर आदिवासी एकता को तोड़ने में लगी हुई है. आदिवासी समाज का हिंदूकरण कर रही है. सरना और सनातन को एक बताना,ईसाई और गैर ईसाई में दरार की कोशिश उसी साजिश का हिस्सा है. दूसरा तरीका यह कि सत्ता लोलुप किसी भी आदिवासी नेता को आदिवासीबहुल इलाके यानी, एसटी सीट पर प्रत्याशी बना कर खड़ा कर दिया और अपने गैर आदिवासी वोट बैंक की मदद से वह सीट छीन ली. भ्रम यह बनाया कि आदिवासी जनता उनके साथ है और इसकी आड़ में आदिवासी हितो के ही प्रतिकूल फैसले लेती रही. डोमेसाईल को लेकर मनमाना फैसला किया और अब सीएनटी-एसपीटी एक्ट में संशोधन कर आदिवासियों से उसकी जमीन छीनने की तैयारी कर रही है. लिट्टीपाड़ा में उसने झामुमो के ही एक पुराने नेता हेमलाल मुरमू को अपना औजार बनाया. उन्हें मैदान में उतारा. एक दूसरे संथाल नेता बाबूलाल मरांडी को अपना प्रत्याशी वहां से देने के लिए प्रेरित किया. चुनाव के दो दिन पहले अपने सबसे बड़े स्टार प्रचारक और देश के प्रधानमंत्री मोदी की साहेबगंज में सभा करवाई. मोबाईन फोन बांटे. सैकड़ों को नियुक्ति पत्र दिये. एक विधानसभा चुनाव के लिए रघुवर दास ने दर्जनों सभायें की. पानी की तरह पैसा बहाया, लेकिन कुछ काम न आया. क्योंकि आदिवासी जनता भाजपा की शातिर चालों को समझ चुकी है.

इस उपचुनाव ने एकबार फिर यह साबित कर दिया कि शिबू सोरेन अब भी आदिवासी जनता पर अपनी मजबूत पकड़ रखते हैं. हालांकि उनकी छवि बिगाड़ने की हरचंद कोशिश होती रही है. कभी उन्हें अपने ही सचिव की हत्या के मामले में फंसाने की साजिश होती है, कभी चिड़ुडीह कांड जैसे पुराने मामले में. कुछ लोग भाजपा के साथ सरकार बनाने की बात कह कर यह साबित करने की कोशिश करते हैं कि उनका रुख सांप्रदायिकता के सवाल पर स्पष्ट नहीं. वे यह भूल जाते हैं कि 78 में जब टाटा में सांप्रदायिक दंगे हो रहे थे, उस वक्त झामुमो मजबूती के साथ दंगाईयों के खिलाफ मैदान में खड़ी थी.

दूसरा षडयंत्र है गुरुजी की छवि को बिगाड़ने की कोशिश. सचिव हत्याकांड वाला मामला तो अदालत में खड़ा ही नहीं हो सका, आईये हम चिड़ुडीह कांड की हकीकत आपके सामने रखते हैं जिसे बहाना बना कर शिबू सोरेन से कोयला मंत्रालय छीना गया और उन्हें कई महीने जेल में रखा गया.

सर्वविदित है कि महाजनी शोषण के खिलाफ चल रहे आंदोलन के दौरान की ही एक प्रमुख घटना है चिरुडीह कांड जिसकी तपिश आज भी शिबू सोरेन झेल रहे हैं. इस संघर्ष में कई आदिवासी मारे गये थे और लगभग एक दर्जन अल्पसंख्यक समुदाय के लोग, जो महाजनों के साथ थे. भाजपा के तत्कालीन राष्ट्रीय उपाध्यक्ष और झारखंड के पहले मुख्यमंत्री बाबूलाल मरांडी ने इस मामले को दुमका संसदीय उपचुनाव में भाजपा प्रत्याशी की हार तथा मुख्यमंत्री पद गंवाने के बाद उठाया और उसे सांप्रदायिक रूप देने की कोशिश की. इस काम में उनके मददगार थे सूरज मंडल. उन्होंने उस घटना में घायल लखविंदर सोरेन के बयान को डाइंग डिक्लरेशन कह कर प्रचारित किया और शिबू सोरेन के खिलाफ चल रहे मृतप्राय मुकदमें को फिर से जीवित कराया, हालांकि लखविंदर सोरेन के जिस बयान को उन्होंने डाइंग डिक्लरेशन कहा, वह लखविंदर सोरेन का डाइंग डिक्लरेशन नहीं था. लखविंदर सोरेन की मौत उस घटना विशेष के वर्षों बाद हाल में हुई है. यह घटना टुंडी प्रखंड से सटे जामताड़ा जिले के चिरुडीह गांव में 23 जनवरी 1975 को घटित हुई थी. यहां हम सिर्फ लखविंदर सोरेन के डाइंग डिक्लरेशन कह कर प्रचारित बयान तथा वहां घटना के दिन के मैजिस्ट्रेट आन डियुटी आईसी मिश्रा और वहां प्रतिनियुक्त पुलिस बल के प्रभारी जेपी सिंह के बयान को रख रहे हैं जिससे उस दिन क्या हुआ था, इसकी झलक मिलती है और इस झूठ का पर्दाफाश अदालत में हुआ.

लखविंदर का बयान: 23 जनवरी 1975 को चिरुडीह हादसे में घायल होने के बाद लखबिंदर सोरेन को अस्पताल में भर्ती किया गया था. उसका बयान न्यायिक दंडाधिकारी के समक्ष कलमबंद हुआ. उस बयान के अनुसार घटना के दिन वह शिबू सोरेन का भाषण सुनने बांकुडीह गया था. जिस वक्त सभा चल रही थी, उसी वक्त तीन बजे के करीब तरणी गांव से कुछ लोग भागते हुये आये और हल्ला किया कि मुसलमानों ने वहां आग लगा दी है. सभा स्थल से लोग भागते हुये तरणी गये. उस वक्त तक हमलावर वहां से भाग चुके थे. उसके बाद चिरुडीह गांव के करीब के मैदान में शिबू सोरेन के आदमी जमा हो गये. लखविंदर सोरेन के बयान में यह भी कहा गया कि शिबू सोरेन अपने भाषण में बोल रहे थे कि संताल अपने अधिकार के लिये लड़ रहा है तो मुसलमानों को क्या विरोध है? वे संतालों के घर में आग क्यों लगा रहे हैं? फिर वहां डुगडुगी बजने लगी. इसी बीच मुसलमानों की ओर से दो आदमी बंदूक से गोली चलाने लगे. वही गोली उसे लगी और वह बेहोश हो गया.

मैजिस्ट्रेट आॅन डियुटी तथा पुलिस बल के प्रभारी का संयुक्त बयान: मैजिस्ट्रेट आॅन डियुडी आईसी मिश्रा और पुलिस बल के प्रभारी जेपी सिंह के संयुक्त लिखित रिपोर्ट के आधार पर ही इस मामले का एफआइआर दर्ज हुआ था. उस बयान के मुताबिक जब दोनों घटना के दिन चिरुडीह की तरफ बढ़े तो पाया कि गांव के लोग इधर-उधर भाग रहे थे. उन्होंने उनसे पूछा तो पता चला कि लोग चिरुडीह गांव में एकत्र हैं. चिरुडीह गांव में पहुंचने पर हमने पाया कि  बांसपहाड़ी और रजैया के मिलनस्थल के दोनों ओर बड़ी भारी भीड़ जमा है. वहां से गुजरती नदी के एक किनारे पर  गैर आदिवासी घातक हथियारों, जिसमें अग्नेयास्त्र भी थे, के साथ जमा थे, दूसरी तरफ आदिवासियों का समूह था जो तीर धनुष और अन्य परंपरागत हथियारों से लैश थे. गैर आदिवासियों की तरफ से फायरिंग हुई जिसके प्रतिउत्तर में  आदिवासी तीर चला रहे थे. हमने हस्तक्षेप किया और दोनों पक्षों को समझाया-बुझाया और कठोर कानूनी कार्रवाई की चेतावनी के बाद दोनों पक्ष के लोग वापस जाने लगे. आदिवासी लोग गंगूडीह और गैर आदिवासी चिरुडीह की तरफ गये और स्थिति नियंत्रण में आ गया था.

लेकिन इसी बीच तरणी गांव की तरफ से कुछ आदिवासी दौड़ते हुये आये और चिल्ला कर कहा कि वहां तरणी वीलेज के संथाल टोला में गैर आदिवासी लोग लूट पाट कर रहे हैं और आग लगा रहे हैं. दोनों अधिकारियों के अनुसार उन्होंने संताल टोला में धुआं उठते हुये देखा. गांव में प्रवेश करने पर उन्होंने देखा कि सत्या टुडू, सालखन टुडू, रावण टुडू के गुहाल के ढेर में आग लगी हुई है. जब वे लोग आग को शांत करने की काशिश कर रहे थे तो उन्होंने चिरुडीह की तरफ से गोली चलने की आवाज सुनी. इसके बाद दोनो अधिकारी तरणी गांव से बाहर निकल आये और संथालों को  चिरुडीह के विभिन्न टोलों की तरफ बढते देखा और उन्होंने चिरुडीह के भी विभिन्न टोलों से धुओं का गुबार उठते हुये देखा.

अधिकारियों के अनुसार ‘‘ हमने संतालों को चिरुडीह और रसियाबीटा के बीच के मैदान में रोका. भीड़ रसियाबीटा पर हमला करने पर अमादा थी. हमने उन्हें तितर-बितर हो जाने का आदेश दिया. लेकिन वे वहीं जमे रहे. वे नारा लगा रहे थे - ‘दिकुओ को खत्म करो.’ हमारे पास फायरिंग के अलावा कोई विकल्प नहीं था. इन परिस्थितियों में पुलिस को 11 चक्र गोली दस मिनट के फर्क पर चलानी पड़ी.

तो, यही वह घटना है जिसे आधार बना कर बाबूलाल मरांडी संथाल परगना में शिबू सोरेन के खिलाफ दुष्प्रचार करते रहते हैं. बाबूलाल सहित झारखंड के कई आदिवासी और गैर आदिवासी नेताओं को लगता है कि जब तक शिबू जीवित हैं, उनकी राजनीति झारखंड में नहीं चलेगी और लिट्टीपाड़ा उप चुनाव ने इस बात को एकबार फिर साबित कर दिया है.