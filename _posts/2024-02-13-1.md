---
layout: post
title: >
    प्रेम पर विमर्श: प्रेम क्या है और क्या नहीं है?
author: सिमोन द बोवुआर
section: समाज
subsection:
primary: true
excerpt: >
    मैकॉल’ पत्रिका ने सिमोन द बोवुआर को प्रेम पर एक लेख लिखने को कहा। उसकी व्यक्तिगत जिन्दगी पाठकों की जिज्ञासु नजर से किसी भी तरह छिपी हुई न थी। अन्य जानी-मानी हस्तियों की तरह सार्त्र से उसके प्रेम सम्बन्ध लोगों को आकर्षित करते थे। सार्त्र के साथ उसके सम्बन्ध कुख्याति के भी माध्यम थे।
image: ank239-1.jpg
image_caption: चित्रकार - शेखर
comments: true
share: true
priority: 1
issue: 239
tags: [valentine]
---

मैकॉल’ पत्रिका ने सिमोन द बोवुआर को प्रेम पर एक लेख लिखने को कहा। उसकी व्यक्तिगत जिन्दगी पाठकों की जिज्ञासु नजर से किसी भी तरह छिपी हुई न थी। अन्य जानी-मानी हस्तियों की तरह सार्त्र से उसके प्रेम सम्बन्ध लोगों को आकर्षित करते थे। सार्त्र के साथ उसके सम्बन्ध कुख्याति के भी माध्यम थे। उनकी जीवनशैली ‘मुक्त प्यार’ की वकालत करती प्रतीत होती थी।

सिमोन ने अपने लेख का शीषक रखा- प्रेम क्या है और क्या नहीं है।

“आप प्रेम क्यों करने लगते हैं? कुछ भी इससे ज्यादा आसान नहीं है इसलिए। आप इसलिए प्रेम करते हैं क्योंकि आप युवा हैं, क्योंकि आप बूढ़े हो रहे हैं और क्योंकि आप जानते हैं कि बहार जा रही है, पतझड़ आ रहा है। ऊर्जा ज्यादा है इसलिए, थक गये हैं इसलिए। मस्ती के मूड में हैं इसलिए, बोर हो गए हैं इसलिए। क्योंकि कोई आपसे प्रेम करता है, क्योंकि कोई प्रेम नहीं करता है। मुझे बहुत से जवाब नजर आ रहे हैं।

“शायद सवाल आसान नहीं है। प्रेम एक रहस्य है। क्यों सिर्फ ये या वो कोई दूसरा क्यों नहीं? सभी प्रेमी कह चुके हैं - “तुम सबसे अलग हो”, “तुम एक अपवाद हो”, “तुम जैसा कोई नहीं”। ये शब्द दो व्यक्तियों के बीच उस रिश्ते को रेखांकित करते हैं कि उन्होंने दूसरों सभी की तुलना में एक दूसरे को चुना है। प्रेम संबंध सिर्फ दो व्यक्तियों को नहीं पूरे समाज को अपने दायरे में लिये होते हैं। जो व्यक्ति समाज के साथ बहुत ज्यादा समरस होता है वह शायद कभी जाने ही न कि प्रेम क्या होता है!

“प्रेम एक पति या पत्नी के विरोध में, माता-पिता के विरोध में, मित्रों और आस-पड़ोस के विरोध में, उन सबके विरोध में जो आपके रास्ते में रुकावट डालते हैं - जन्म लेता है।

“पश्चिम का पहला महान रोमांस त्रिस्तां व इसोल्दे बगावत की दास्तान है। यही नहीं बल्कि हर महान रोमांस बगावत की दास्तान है, समाज, धर्म और नैतिक मूल्यों द्वारा आरोपित नियमों के खिलाफ बगावत। हर महान प्रेम समाज के खिलाफ यह खुली चुनौती होता है।

“दुनिया में अकेले रहना भी दूसरों के खिलाफ बगावत है। पहली नजर का प्रेम - वह प्रेम जो दो व्यक्तियों को एक दूसरे से जोड़ देता है - एक ऐसा क्रांतिकारी अनुभव होता है जो दूसरों के अधिकार खत्म करके प्रेमियों को अचानक आजाद कर देता है।

प्रेम एक तरह का प्रतिशोध भी है जो आप एक बंद समाज के साथ लेते हैं। ‘सिंड्रेला’ की सारी कहानी प्रेम के इसी प्रतिशोध की कथा है। प्रेम उसे नौकरानी के दर्जे से उठाकर रानी बना देता है, जो अपने पुराने शोषकों पर शासन करते हैं। पर साथ ही प्रेम एक खुशगवार फतह भी है। आपका प्रेमी आपको एक नई दुनिया से मिलाता है और इस दुनिया की सारी चाबियां आपको थमा देता है, क्योंकि प्रेम में कुछ भी बंटा नहीं होता।

एक अनजाने देश को जानना एक काम होता है पर एक मोहक विदेशी के प्रेम के माध्यम से उसके देश को जानना बिल्कुल चमत्कार जैसा होता है। 

स्त्रियां प्रेम की तरफ खासतौर से खींचती हैं, क्योंकि उनके सामने प्रेम ही एकमात्र माध्यम होता है अपनी दुनिया को विस्तार देने का, उसे बदलने का। कोई हुनर या कैरियर न होने की सूरत में प्रेम उनका एकमात्र आसरा रह जाता है। कई ऊंचे दर्जे की स्त्रियां भी अक्सर बिना प्रयास सब कुछ पा लेने के आनंद के लिए यही रास्ता चुनते हैं।

लेकिन पुरुषों के साथ ऐसी बात नहीं है। एक सक्रिय पुरुष दुनिया के साथ अपने संबंधों को बदल सकता है, वह दुनिया को भी बदल सकता है। अगर वह अपने उद्देश्य के प्रति पूरी तरह समर्पित हो, तो प्रेम का उस पर ज्यादा असर नहीं हो पाता। वह सिर्फ हल्के-फुल्के आकर्षण तक रहता है, जिसका कोई खास भविष्य नहीं होता।

प्रेम बगावत है, मुक्ति है, प्रतिशोध है, विजय है, जो एक ऐसी जरूरत को पूरा करता है जो अस्पष्ट अनिश्चित और अनंत है। यह शक्ति है, विकास है, आत्मज्ञान है।

आप क्यों प्रेम करने लगते हैं इससे जटिल कुछ भी नहीं है, क्योंकि यह शिशिर है, ग्रीष्म है, यह अथक श्रम है, और अनंत विलास है, कमजोरी है, ताकत है, सुरक्षा की जरूरत, खतरे से होड़, निराशा और आशा है प्रेम की अभ्यर्थना में लिखें उसके इस लेख का अंत वही शुरू होता है जहां से वह शुरू हुआ था। क्योंकि कोई है जो आप से मोहब्बत नहीं करता, क्योंकि कोई है जो आपसे मोहब्बत करता है। (अगस्त, 1965)