---
layout: post
title: "ब्रेख्त की दो कविता"
author: सिढानीजी
section: "फेसबुक पोस्ट"
subsection:
primary: false
excerpt:
image: brekth.jpg
comments: true
share: true
new: false
tags: []
---

<strong>एक</strong>


मेरा छोटा लड़का मुझसे पूछता हैः क्या मैं गणित सीखूं?

क्या फायदा है, मैं कहने को होता हूं

कि रोटी के दो कौर एक से अधिक होते हैं

यह तुम एक दिन जान ही लोगे।

मेरा छोटा लड़का मुझसे पूछता हैः

क्या मैं फ्रांसीसी सीखूं?

क्या फायदा है, मैं कहने को होता हूं

यह देश नेस्तनाबूद होने को है।

और यदि तुम अपने पेट को हाथों से मसलते हुए

कराह भरो, बिना तकलीफ के झट समझ लोगे।

मेरा छोटा लड़का मुझसे पूछता हैः क्या मैं इतिहास पढूं?

क्या फायदा है, मैं कहने को होता हूं

अपने सिर को जमीन पर धंसाए रखना सीखो

तब शायद तुम जिन्दा रह सको।

<br>


<strong>दो</strong>

सचमुच मैं अंधेरे युग में जी रहा हूं

सीधी-सादी बात का मतलब बेवकूफी है

और सपाट माथा दर्शाता है उदासीनता

वह, जो हंस रहा है

सिर्फ इसलिए कि भयानक खबरें

अभी उस तक नहीं पहुंची हैं

कैसा जमाना है

कि पेड़ों के बारे में बातचीत भी लगभग जुर्म है

क्योंकि इसमें बहुत सारे कुकृत्यों के बारे में हमारी चुप्पी भी शामिल है।

वह जो चुपचाप सड़क पार कर रहा है

क्या वह अपने खतरे में पड़े हुए दोस्तों की पहुुंच से बाहर नहीं है?

यह सच है: मैं अभी भी अपनी रोजी कमा रहा हूं

लेकिन विश्वास करो, यह महज संयोग है

इसमें ऐसा कुछ नहीं है कि मेरी पेट-भराई का औचित्य सिद्ध हो सके

यह इत्तफाक है कि मुझे बख्श दिया गया है

(किस्मत खोटी होगी तो मेरा खात्मा हो जायेगा)

वे मुझसे कहते हैं: खा, पी और मौज कर

क्योंकि तेरे पास है

लेकिन मैं कैसे खा पी सकता हूं

जबकि जो मैं खा रहा हूं, वह भूखे से छीना हुआ है

और मेरा पानी का गिलास एक प्यासे मरते आदमी की जरूरत है।

और फिर भी मैं खाता और पीता हूं।

मैं बुद्धिमान भी होना पसन्द करता

पुरानी पोथियां बतलाती हैं कि क्या है बुद्धिमानी:

दुनिया के टंटों से खुद को दूर रखना

और छोटी सी जिन्दगी निडर जीना

अहिंसा का पालन

और बुराई के बदले भलाई

अपनी इच्छाओं की पूर्ति के बजाय

उन्हें भूल जाना

यही बुद्धिमानी है

यही सब मेरे वश का नहीं

सचमुच मैं अंधेरे युग में जी रहा हूं।