---
layout: post
title: "लड़कों से"
author: स्वाति शबनम
section: "फेसबुक पोस्ट"
subsection:
primary: false
excerpt:
image: ladko_se.jpg
comments: true
share: true
new: false
tags: []
---

सुनो प्यारे लड़कों

तुमने हमारी तारीफों से साहित्य के पोथे भरे हैं

हमे बहुत सी प्यारी उपमाएं दी हैं

चाँद फूल और तितलियों से हमारी तुलना की है

हमारी बहुत सी सुंदर तस्वीरें बनायीं हैं

और उन्हीं तस्वीरों में हम कैद हैं

तो मत ढूंढो हमारे होठों में गुलाब

आँखों में कमल

और बालों में, जिन्हें तुम ज़ुल्फ कहते हो, बादल

मत बांधो ऐसी उपमाओं में हमे

कि जिनपर खरा उतरने की चाहत में हम अपने कीमती घंटे बर्बाद करें

बाज़ार के शिकार बनें

तुम्हारी तरह हमारे होठ भी धूप में सूख कर पपड़ियाए हुए हैं

दिन रात पढ़ने से हमारी आँखों पर भी चश्मा लगा है

और बाल हमने कटवा लिए हैं

इसीलिये अपनाओ हमे हमारी वास्तविकता में

चमड़ी के असली रंग के साथ

चोटों के निशानों के साथ

रोमिलता के साथ

बढ़ती उम्र के साथ

बढ़ते वज़न और चेहरे की झुर्रियों के साथ

चाहो हमे हमारी दुर्बलताओं के साथ

हमारी विशिष्टताओं के साथ

हमारी विभिन्नताओं के साथ

तुम्हारे बाजुओं में हमसे ज़्यादा दम ज़रूर होगा

मगर हमारी रक्षा का बोझ अपने सर लेने के बदले

अपनी गलियों सड़कों चौराहों को

और अपने घरों को

हमारे लिए सुरक्षित बना सको तो बनाओ

मत करो ऐसा प्यार

जो कल स्वामित्व की ओर जाये

प्रभुत्व चाहे

बांधे, जकड़े

शायद तुमने आजतक यह जाना न हो

मगर शासन से बड़ा सुख साथ का है

इसीलिये इस वैलेंटाइन

और हर वैलेंटाइन

हो सके तो पहले समझो हमे

हमसे दोस्ती करो

क्योंकि दोस्ती ही प्यार का सबसे उदात्त रूप है