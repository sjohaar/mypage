---
layout: post
title: >
    भेड़िया
author: jacinta
section: कविता
subsection:
primary: true
excerpt:
image: wolf-sheep.jpg
comments: true
share: true
priority: 4
tags: []
---

*भेड़ों के बीच भेड़िया आया*

*मुंह में घास डाली*

*आंखों में मासूमियत लिए उसने*

*भेड़ों के हक की बात बोली*

*उनकी ही भाषा में*

*और*

*आ गई भेड़ें झांसा में,*

*भेड़ों की मासूम आंखों ने*

*नहीं देखा उसकी दो आंखें*

*कुछ और कहती थी*

*छुप-छुपकर जो*

*दिन-रात जलती रहती थी,*

*भेड़िया को कांधे पर उठाए*

*उधर रंगे सियारों के झुंड का*

*प्रचार-प्रसार था बड़े जोर में*

*रह-रहकर बीच में उठती*

*भेड़िया की गुर्राहट*

*छुप जाती थी*

*हुंआ-हुंआ के शोर में,*

*ताजी भेड़ें देख*

*मुंह के कोने से*

*रूक-रूक कर*

*भेड़िया की टपकती थी लार*

*छिपाने को उसका सच*

*झट चाट लेते थे सारे सियार,*

*आखिर भेड़ों ने चुन लिया*

*भेड़िया को अपना राजा*

*और दे दिया सिंहासन*

*भेड़िया ने कहा अब दूर होगा*

*भेड़ों पर भेड़ियों का शोषण*

*चिल्लाकर किया सब ने समर्थन*

*तब बनकर आया*

*भेड़ों के हक में एक नया नियम*

*सुबह आधा भेड़ नाश्ते में,*

*दोपहर पूरा भेड़ लंच में*

*और रात अपने हिसाब से*

*हर भेड़िया करेगा*

*भेड़ों का हल्का भोजन ।।*