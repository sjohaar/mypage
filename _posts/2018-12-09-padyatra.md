---
layout: post
title: >
    भाजपा को उखाड़ फेंकने के आह्वान के साथ पदयात्रा की समाप्ति
author: deepak
section: रिपोर्ट
subsection:
primary: false
excerpt: >
    'गुजरात हो या झारखंड, छत्तीसगढ़ हो या ओड़ीसा, जहां भी आदिवासी हितों का हनन होगा, हमलोगों को एकजुट होकर संघर्ष करना होगा. देश के एसटी, एससी, ओबीसी को एकजुट होकर संघर्ष करना होगा.'
image: padyatra.jpg
comments: true
share: true
priority: 5
issue: 83
tags: []
---

दुमका, 1 दिसंबर से महगामा के भगत सिंह चौक से शुरु हुई जनतांत्रिक महासभा की "झारखंड बचाओ देश बचाओ पदयात्रा" पथरगामा, गोड्डा, पोड़ैयाहाट, हंसडीहा, सरैयाहाट, मोहनपुर, देवघर, देवीपुर, मधुपुर, सारठ, सोनाराय ठाड़ी, जरमुंडी, जामा, महारो होते हुए दुमका पहुंची. हजारों की संख्या में दुमका पहुचने के बाद पदयात्रियों ने बारी बारी से सिदो कान्हू, बाबा साहेब अंबेडकर, बिरसा मुंडा और तिलका माँझी की प्रतिमा पर माल्यार्पण किया.और फिर दुधानी चौक, टीन बाजार चौक, पोखरा चौक, डीसी चौक, मेन बाजार चौक पर सभा करके पदयात्रा की समाप्ति की गई.

'झारखंड बचाओ,देश बचाओ पदयात्रा' का पहला चरण कोल्हान में 24 से 30 अक्टूबर के बीच हुआ था जिसमें पदयात्री घाटशिला से जमशेदपुर होते हुए रांची तक गये थे. यह पदयात्रा का दूसरा चरण था.

विभिन्न सभाओं को संबोधित करते हुए झारखंड जनतांत्रिक महासभा के बीरेंद्र कुमार ने कहा कि जहाँ देश और झारखंड राज्य की जनता अपनी बुनियादी समस्या— रोजी रोटी, रोजगार के सवाल से जूझ रही है, वहीं केंद्र तथा झारखंड सरकार की भाजपा सरकार, बजरंग दल, विश्व हिन्दू परिषद जैसे फासीवादी— ब्राह्मणवादी ताकत एक बार फिर से हिन्दुत्व के नाम पर धार्मिक उन्माद पैदा कर भय और ख़ौफ़ का माहौल पैदा करने में लगी है. पूरे देश में गौमांस और गोरक्षा के नाम पर मुसलमानों, दलितों की मॉब लिंचिंग किया जा रहा है और आदिवासियों के जीवन के संसाधनों को जबरिया उनसे छीना जा रहा है. मंदिर मस्जिद के नाम पर हिन्दू मुस्लिम एकता को तोड़ने में लगी है. बाबा साहेब अंबेडकर के द्वारा बनाये गये जिस संविधान से दलित, पिछड़े, आदिवासी व महिलाओं को अधिकार मिला था, भाजपा के सांसद— विधायक उस संविधान को बदलने की बात कर रहे हैं. संविधान तथा लोकतंत्र खतरे में है. एक तरह का अघोषित आपातकाल लगा हुआ है. इस पदयात्रा के माध्यम से झारखंड जनतांत्रिक महासभा पूरे देश भर में मॉब लिंचिंग बन्द करने तथा इसमें शामिल दोषियों को सजा देने की मांग करती है.

![](/static/news_images/padyatra2.jpg)

वक्ताओं ने ये भी कहा कि जबसे केंद्र और राज्य में भाजपा सरकार सत्ता में आयी है, तबसे झारखण्डी हक़ अधिकारों के कानूनों को बदलने में सरकार लगी है. रघुवर सरकार ने पहले सीएनटी/एसपीटी एक्ट में छेड़छाड़ करने की कोशिश की. बाद में जनांदोलन को देखते हुए सीएनटी/एसपीटी एक्ट में किये गये छेड़छाड़ को वापस तो लिया, लेकिन बाद में कॉरपोरेट लॉबी के हित में रघुवर दास ने भूमि अधिग्रहण अधिनियम कानून 2018 में संशोधन किया, जिससे अब कारपोरेट के लिए जमीन की लूट आसान हो गई है. सार्वजनिक हित के नाम पर किसी की भी जमीन अब सरकार हड़प सकती है. जमीन अधिग्रहण करने के लिए ख़ातियानी रैयत और ग्राम सभा की मंजूरी की भी जरूरत नहीं है जो झारखंडी हित के खिलाफ है. इस संशोधन को हमलोग वापस करने की माँग करते हैं.

पदयात्रा को समर्थन देने के लिए गुजरात से इंडिजिन्स आर्मी ऑफ इंडिया के संस्थापक डॉ प्रफुल्ल वसावा एवं राज वसावा आये थे. डॉ प्रफुल्ल वसावा ने कहाँ कि गुजरात हो या झारखंड, छत्तीसगढ़ हो या ओड़ीसा, जहां भी आदिवासी हितों का हनन होगा, हमलोगों को एकजुट होकर संघर्ष करना होगा. देश के एसटी, एससी, ओबीसी को एकजुट होकर संघर्ष करना होगा.

मेरी निशा हेम्ब्रम ने कहाँ कि 56 इंच छाती वाले की सरकार से हम महिलाएं 56 सवाल करते है. 'बेटी बचाओ बेटी पढ़ाओ' का नारा देने वाले लोगों को पता होना चाहिए कि देश में महिलाओं के लिए पहला स्कूल सावित्री वाई फुले और शेख फातिमा ने खोला था. लेकिन भजपा की सरकार में महिलाओं के ऊपर सबसे ज्यादा खतरा बढ़ा है.

सुरेंद्र मोहली ने कहा कि झारखंड में इस साल बारिश ठीक से नहीं हुई है. धान की खेती चौपट हो गयी. इधर सरकार अपने राजनीतिक फायदे के लिए एक, दो जिलों को सूखाग्रस्त घोषित करने में लगी है. हमलोग मांग करते हैं कि संपूर्ण झारखंड को सूखा क्षेत्र घोषित किया जाए.

दीपक रंजीत ने कहा कि झारखंड में जो स्थाई नौकरी है, उसमें रघुवर सरकार बिहार बंगाल उत्तर प्रदेश दिल्ली के लोगों को लाकर भर रही है. और झारखंड के नौजवानों को अनुबंधन पर रखा जा रहा है. और जब अनुबंधन कर्मी सरकारीकरण— स्थायीकरण की मांग को लेकर धरना प्रदर्शन करते हैं तो रघुवर सरकार की पुलिस उन्हें लाठी डंडा दिखाकर डराने का काम करती है. हमलोग मांग करते हैं कि झारखंड के तमाम अनुबंधन कर्मियों का स्थायीकरण किया जाए.

शिवेंदु कुमार ने कहा कि झारखंड़ सरकार ने  2001 में ST, SC, OBC का आरक्षण 50 से बढ़ाकर 73% करने की बात किया करती थी. हम भाजपा सरकार से अपनावादा पूरी करने की मांग करते हैं.

सभा का संचालन अखिलेश कुँवर ने किया तथा धन्यवाद ज्ञापन अनूप महतो ने किया. पदयात्रा में अंजनी, ललन प्रसाद, अनूप महतो, सुरेंद्र मोईली, राजू अंसारी, अमित, अंकुर महतो, लखींद्र टूडू, मनीष, चन्दन मण्डल, मनीष जायसवाल, अरविंद किस्कु, प्रेम मार्डी, राजीव कुमार, शिव चरण टुडू, गुरु टुडू, नावेल, जॉर्ज केरकेट्टा, शंभु कुँवर आदि शामिल थे।