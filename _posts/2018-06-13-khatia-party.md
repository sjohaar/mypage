---
layout: post
title: >
    इतिहास बन गया खटिया पार्टी गिरोह
author: binod
section: रिपोर्ट
subsection:
primary: true
excerpt: >
    ये लोग गिरोह बना कर हथियार लेकर चलते थे. जिस इलाके में जाते, उस इलाके के किसी गांव में घुस कर किसी घर में खाना खाते, बेजा हरकत करते और जंगल को काटते. विरोध करने वालों के साथ मारपीट-उत्पीड़न आम बात.
image: khatia_party_gang.jpg
comments: true
share: true
priority: 5
issue: 63
tags: []
---

बोकारो जिले का नवाडीह प्रखंड माओवाद प्रभावित इलाका माना जाता है और उस प्रखंड के उपर घाट इलाके का हेडागढ़ा गांव माओवादियों का गढ़. वह पोखड़िया पंचायत में पड़ता है और हजारीबाग जिले से मिलता है. अब इलाका शांत है. कुछ तो सुरक्षा बल-पुलिस की दबिश से और कुछ गांव वालों में बढ़ती समझदारी से. दरअसल, उस इलाके में माओवाद का कैसे बिस्तार हुआ, इसकी भी एक बेहद दिलचस्प कहानी है जो यह बताती है कि झारखंड के आदिवासीबहुल इलाकों में किस-किस तरह का अतिक्रमण होता रहा है. सीधे-सादे आदिवासियों को किस-किस तरक के मुसीबतों का सामना करना पड़ता है. हमारे एक पुराने साथी गौतम आज कल सहयोगिनी संस्था चलाते हैं और उस संस्था ने माओवाद प्रभावित इलाकों में बड़े पैमाने पर आम के पेड़ लगाने का काम शुरु किया है. इस काम से उस क्षेत्र में कभी मेरे साथ जुड़ कर पत्रकारिता करने वाले प्रकाश भी जुड़े हैं. तो उन्हीें के साथ हमने हाल में नवाडीह के उस भीषण इलाके का दौरा किया. जो पता चला, वह आप सबों से शेयर कर रहा हूं.

कहानी कुछ यू है.

हेडागढ़ा गांव पोखड़िया पंचायत का अंतिम गांव है जिसके बाद हजारीबाग की सीमा शुरु हो जाती है. किसी जमाने में पूरा इलाका घनें जंगल से आच्छादित था. गांव में पुराने समय से संथाल, तूरी और गंझू समुदाय के लोग मिलजुल कर रहते हैं. वैसे, तूरी और गंझू दलित समुदाय में आते हैं. खेतिबाड़ी और जंगल आधारित फल-फूल ही उनके जीवन का आधार थे. सब कुछ ठीक ठाक चल रहा था, लेकिन सत्तर के दशक में बगल के गांव नारायणपुर में एक ऐसे गिरोह का जन्म हुआ जिसका काम जंगल की लकड़ी काट कर खाट बनाना और बेचना था. चूंकि उनके गांव के आसपास जंगल नहीं थे, इसलिए इस गिरोह के लोग आसपास के इलाके के जंगलों पर धावा बोला. इस गिरोह में मुख्यतःगैर आदिवासी समुदाय के लोग थे, वैसे वे भी इस इलाके के पुराने वाशिंदे ही थे.

ये लोग गिरोह बना कर हथियार लेकर चलते थे. जिस इलाके में जाते, उस इलाके के किसी गांव में घुस कर किसी घर में खाना खाते, बेजा हरकत करते और जंगल को काटते. विरोध करने वालों के साथ मारपीट-उत्पीड़न आम बात. यह गिरोह खटिया पार्टी के रूप में ही कुख्यात हो गया और कुछ वर्षों में उपर घाट में जंगल का नामोनिशान मिट गया. घर बनाने के लिए, जलावन के लिए लकड़ी, जंगली फल आदि का मिलना दूभर हो गया.

गांव के लोगों ने विरोध शुरु किया तो वे मुकाबला नहीं कर पाते. पूरन मांझी नामके एक शख्स के सर पर तो उन लोगों ने उसी टांगी से वार कर दिया जिससे जंगल काटते थे. आखिरकार आदिवासी भी संगठित हुए और संगठित होकर मुकाबला करने लगे. और उसी दौर में माओवादियों का उस इलाके में प्रवेश हुआ. उन्होंने ग्रामीणों को खटिया पार्टी से लड़ने के लिए हथियार और प्रशिक्षण दिया. और उनकी जड़े उस इलाके में मजबूत होती चली गई. लेकिन साथ ही नवाडीह का उपर घाट और हेडागढ़ा गांव माओवादियों के अड्डे के रूप में विख्यात हो गया. उसके सामने ही झूमड़ा पहाड़ी है. वह भी माओवादियों का गढ़ बन गया. खटिया पार्टी खत्म हो गई, लेकिन फिर शुरु हुआ पुलिसिया और सुरक्षाबलों के आतंक का दौर.

बबूलाल मरांडी के मुख्यमंत्रित्व काल में माओवादियों ने इस इलाके में बड़ी संख्या में समर्पण भी किया. जगन्नाथ गंझू सहित 37 माओवादियों ने समर्पण किया. तीन साल जेल में वे रहे. सरकार ने उन्हें माफी दी. वादा तो यह भी था कि उनके बच्चों को पढ़ाया-लिखाया जायेगा. दो दो एकड़ जमीन सरकार देगी. लेकिन जमीन किसी को नहीं मिली. एक तो सरकार ने रुचि नहीं दिखाई, दूसरे आत्मसर्पण करने वाले माओवादियो-ग्रामीणों को भी इस बात का खौफ था कि माओवादियों के क्रोध के वे शिकार न बन जायें. नवाडीह के मुखिया दिलीप जी बताते हैं कि जगन्नाथ गंझू के बच्चों को उन्होंने किसी तरह पढ़ाया. अधिकतर समर्पण करने वाले माओवादी-ग्रामीण गांव से पलायन कर गये. कही मेहनत मजदूरी कर जीवन चलाते हैं. युवा माओवादी कैडरों का गुस्सा इस बात को लेकर है कि जिन लोगों ने उन्हें इस राह पर लाने का काम किया, उन लोगों ने ही सरकार के सामने समर्पण कर दिया.

वैसे, इलाका पहले से भरसक शांत है और खटिया पार्टी इतिहास बन गया. जंगल एकबार फिर हरे भरे हो रहे हैं. लेकिन गांव के किशोरों की जुबान पर अब भी तैरते हैं उस दौर के गीत, वह भी स्थानीय भाषा में. संथाली भाषा में सुने एक गीत का भावार्थ हम यहां दे रहे हैं:

*''क्रांति के लिए इतना बड़ा संघर्ष*

*आप भैया घर में हैं*

*लड़ाई के डर से घर में हैं!*

*लड़ाई के डर से नहीं है घर में बहिन*

*नहीं है मेरे पास लड़ने के लिए हथियार*

*लो भाई यह फरसा*

*लो यह बंदूक भी*

*युद्ध में चलो*

*क्रांति के इस संघर्ष को सफल करो..''*