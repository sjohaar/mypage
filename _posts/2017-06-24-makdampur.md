---
layout: post
title: >
    मकदमपुर : सांप्रदायिक सौहार्द बिगाड़ने की एक सतत कोशिश का हिस्सा
author: deepak
section: रिपोर्ट
subsection:
primary: true
excerpt:
image: makdampur1.jpeg
comments: true
share: true
priority: 5
tags: []
---

भीड़ के द्वारा किसी को मारना, किसी की जाति— धर्म के आधार पर उसके खिलाफ टिपण्णी करना, अभी यह सब आम हो चला है. पिछले दिनों जमशेदपुर से सटे मकदमपुर में भी कुछ इसी तरह की घटना हुई. मकदमपुर ऐसे तो आदिवासी गांव है, लेकिन इसकी आबादी में जमशेदपुर शहर की तरह कई समुदाय के लोग एक साथ रहते हैं.

घटना यह है कि 14 जून को जब भोर के लिए मुस्लिम समुदाय के लोग मकदमपुर की पुरानी मस्जिद में पहुचने लगे, तो लोगों ने देखा कि मस्जिद के इबादत स्थल के एक कोने में मांस का टुकड़ा रखा हुआ है. ध्यान से देखने से लगा कि यह तो सूअर का मांस है.

इसके बाद मकदमपुर के मुस्लिमों में हड़कंप मच गयी. इबादत करने के बाद लोग थाना-पुलिस, डीसी-एसपी के चक्कर काटने लगे.

![](/static/news_images/makdampur2.jpeg)

मस्जिद कमिटी के मोहम्मद जमाल बताते हैं कि इस तरह की घटना का हमे उसी समय से अंदेशा था जब योगी जी यूपी के गद्दी में बैठे. जिस दिन योगी जी गद्दी में बैठे, मकदमपुर में भी एक विजय यात्रा निकला. यात्रा चौक तक जाते जाते हिंसक हो गयी. सब्जी बेच रहे लोगों का ठेला पलट दिया गया.

जमाल ने आगे बताया — 'उसी समय मानगो से एक ऑटो वाला सवारी लेकर मकदमपुर आया था. भीड़ ने उसे रोक कर उसका नाम पता पूछा. नाम न बताने पर उसके साथ मारपीट किया गया. आटो वाला मुसलमान था. ऑटो वाला वहां से निकलने के बाद मकदमपुर के ही अपने रिश्तेदार के साथ थाना गया. मारने वालों को उनके रिश्तेदार लोग जानते थे. उनके नाम से एफआईआर दर्ज किया गया है.'

मस्जिद के मुख्य करता—धर्ता मोहम्मद नसीम अहमद बताते है कि यही से मामला शुरू हुआ. मोदी जी देश के प्रधानमंत्री बने तो इतना कोई खास बदलाव देखने को नहीं मिला. लेकिन योगी जी के मुख्यमंत्री बनने के बाद से लंपट लोगों के अंदर का शैतान जाग पड़ा. मकदमपुर में 8-10 बाइकर्स का झुंड है. जो मस्जिद के पास आकर जोर से जय श्री राम बोलकर भाग जाते हैं. रामनवमी के समय कुछ इसी तरह का वारदात होता है. दो बाइक वाले जय श्री राम बोलकर मस्जिद के आगे से भाग गये. तीसरा बाइक वाला पकड़ा गया, हालांकि उसने नारा लगाया नहीं था. लेकिन साथ में था, तो उसे बस्ती बालों ने पकड़ कर पीट दिया. इसके बाद दो बच्चों के लड़ाई में जैसे घरवाले भी लड़ने के लिये आते हैं, वैसे ही यादव टोला के लोग उठ के आ गए. कुछ मनचलों की शरारत अब साम्प्रदायिक रंग में रंगने लगी. मामला इतना बिगड़ गया कि पुलिस को लाठी चार्ज करने पड़ा.

नसीम आगे बताते है कि मस्जिद में मांस रखने के मामले को लेकर हम मुख्यमंत्री रघुवर दास जी से मिलने गए थे. उन्होंने दोषियों के ऊपर जल्द से जल्द कार्रवाई करने का आश्वासन दिया है. साथ ही यह कहा कि हमारा ध्यान मकदमपुर के घटनाक्रम के ऊपर है. कुछ लोग हैं जो मेरी सरकार को बदनाम करने में लगे है.

मोहम्मद हबीब जो कि सामाजिक कार्यकर्ता है, कहते है कि मस्जिद में मांस रखने के मामले का संबंध मार्च की एक घटना से है. क्योंकि मार्च की घटना में जो नामजद अभियुक्त है, उनके ऊपर कोई कार्रवाई नहीं हुई. इससे उनलोगों का आत्मविश्वास और बढ़ा है. 'जय श्रीराम बोलने से मेरे को कोई परहेज नहीं है. बोलता भी हूँ. लेकिन जब आप मुझे जबरदस्ती बुलवाईयेगा तब दिक्कत है. तब मैं नहीं बोलूंगा.'

आप जमशेदपुर में इसका उदाहरण देख सकते है. भारत पाकिस्तान के पहले मैच में साकची में दो गुटों में भिड़ंत हो गयी. उसके कुछ ही दिनों के बाद गोलमुरी थाने में किसी ने फोन करके बताया कि एक दुकान में प्रतिबंधित मांस बिकता है. पुलिस गयी तो दुकान के बाहर एक पॉलीथिन में मांस रखा हुआ था.

कुल मिलाकर देखा जाए तो एक बहुसंख्यक समुदाय लोकतंत्र के माथे में कुंडली मारकर बैठ गया है. और अपने हिसाब से चीजों देखने, करने, समझने, समझाने, की कोशिश में लगे हैं. अब आप इसे कोई सीधे — सीधे किसी ग्रुप समूह से जोड़कर भी नहीं देख सकते हैं. कुछ लोग खासकर आरएसएस के लोग वर्षो से लगे हुए थे, ऐसे ही एलिमेंट के निर्माण के काम में. हाल फिलहाल की घटनाओं को देखकर लगता है कि वे सफल हुए हैं. लगातार एक चीज को रटते रटते उनका एक फ्रिंज्ड एलिमेंट अब तैयार है. वे एक्ट भी करने लगे है.